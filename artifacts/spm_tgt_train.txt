ab aur kyā kisī se marāsim baḌhā.eñ ham
ye bhī bahut hai tujh ko agar bhuul jaa.eñ ham
sahrā-e-zindagī meñ koī dūsrā na thā
sunte rahe haiñ aap hī apnī sadā.eñ ham
is zindagī meñ itnī farāġhat kise nasīb
itnā na yaad aa ki tujhe bhuul jaa.eñ ham
tū itnī dil-zada to na thī ai shab-e-firāq
aa tere rāste meñ sitāre luTā.eñ ham
vo log ab kahāñ haiñ jo kahte the kal 'farāz'
he he ḳhudā-na-karda tujhe bhī rulā.eñ ham
abhī kuchh aur karishme ġhazal ke dekhte haiñ
'farāz' ab zarā lahja badal ke dekhte haiñ
judā.iyāñ to muqaddar haiñ phir bhī jān-e-safar
kuchh aur duur zarā saath chal ke dekhte haiñ
rah-e-vafā meñ harīf-e-ḳhirām koī to ho
so apne aap se aage nikal ke dekhte haiñ
tū sāmne hai to phir kyuuñ yaqīñ nahīñ aatā
ye baar baar jo āñkhoñ ko mal ke dekhte haiñ
ye kaun log haiñ maujūd terī mahfil meñ
jo lālachoñ se tujhe mujh ko jal ke dekhte haiñ
ye qurb kyā hai ki yak-jāñ hue na duur rahe
hazār ek hī qālib meñ Dhal ke dekhte haiñ
na tujh ko maat huī hai na mujh ko maat huī
so ab ke donoñ hī chāleñ badal ke dekhte haiñ
ye kaun hai sar-e-sāhil ki Dūbne vaale
samundaroñ kī tahoñ se uchhal ke dekhte haiñ
abhī talak to na kundan hue na raakh hue
ham apnī aag meñ har roz jal ke dekhte haiñ
bahut dinoñ se nahīñ hai kuchh us kī ḳhair ḳhabar
chalo 'farāz' ko ai yaar chal ke dekhte haiñ
aise chup haiñ ki ye manzil bhī kaḌī ho jaise
terā milnā bhī judā.ī kī ghaḌī ho jaise
apne hī saa.e se har gaam laraz jaatā huuñ
rāste meñ koī dīvār khaḌī ho jaise
kitne nādāñ haiñ tire bhūlne vaale ki tujhe
yaad karne ke liye umr paḌī ho jaise
tere māthe kī shikan pahle bhī dekhī thī magar
ye girah ab ke mire dil meñ paḌī ho jaise
manzileñ duur bhī haiñ manzileñ nazdīk bhī haiñ
apne hī paañv meñ zanjīr paḌī ho jaise
aaj dil khol ke ro.e haiñ to yuuñ ḳhush haiñ 'farāz'
chand lamhoñ kī ye rāhat bhī baḌī ho jaise
ajab junūn-e-masāfat meñ ghar se niklā thā
ḳhabar nahīñ hai ki sūraj kidhar se niklā thā
ye kaun phir se unhīñ rāstoñ meñ chhoḌ gayā
abhī abhī to azāb-e-safar se niklā thā
ye tiir dil meñ magar be-sabab nahīñ utrā
koī to harf lab-e-chāragar se niklā thā
ye ab jo aag banā shahr shahr phailā hai
yahī dhuāñ mire dīvār-o-dar se niklā thā
maiñ raat TuuT ke royā to chain se soyā
ki dil kā zahr mirī chashm-e-tar se niklā thā
ye ab jo sar haiñ ḳhamīda kulāh kī ḳhātir
ye aib bhī to ham ahl-e-hunar se niklā thā
vo qais ab jise majnūñ pukārte haiñ 'farāz'
tirī tarah koī dīvāna ghar se niklā thā
avval avval kī dostī hai abhī
ik ġhazal hai ki ho rahī hai abhī
maiñ bhī shahr-e-vafā meñ nau-vārid
vo bhī ruk ruk ke chal rahī hai abhī
maiñ bhī aisā kahāñ kā zūd-shanās
vo bhī lagtā hai sochtī hai abhī
dil kī vāraftagī hai apnī jagah
phir bhī kuchh ehtiyāt sī hai abhī
garche pahlā sā ijtināb nahīñ
phir bhī kam kam supurdagī hai abhī
kaisā mausam hai kuchh nahīñ khultā
būñdā-bāndī bhī dhuup bhī hai abhī
ḳhud-kalāmī meñ kab ye nashsha thā
jis tarah rū-ba-rū koī hai abhī
qurbateñ laakh ḳhūb-sūrat hoñ
dūriyoñ meñ bhī dilkashī hai abhī
fasl-e-gul meñ bahār pahlā gulāb
kis kī zulfoñ meñ Tāñktī hai abhī
muddateñ ho ga.iiñ 'farāz' magar
vo jo dīvāngī ki thī hai abhī
guftugū achchhī lagī zauq-e-nazar achchhā lagā
muddatoñ ke baad koī ham-safar achchhā lagā
dil kā dukh jaanā to dil kā mas.ala hai par hameñ
us kā hañs denā hamāre haal par achchhā lagā
har tarah kī be-sar-o-sāmāniyoñ ke bāvajūd
aaj vo aayā to mujh ko apnā ghar achchhā lagā
bāġhbāñ gulchīñ ko chāhe jo kahe ham ko to phuul
shāḳh se baḌh kar kaf-e-dildār par achchhā lagā
koī maqtal meñ na pahuñchā kaun zālim thā jise
teġh-e-qātil se ziyāda apnā sar achchhā lagā
ham bhī qaa.el haiñ vafā meñ ustuvārī ke magar
koī pūchhe kaun kis ko umr bhar achchhā lagā
apnī apnī chāhateñ haiñ log ab jo bhī kaheñ
ik parī-paikar ko ik āshufta-sar achchhā lagā
'mīr' ke mānind aksar ziist kartā thā 'farāz'
thā to vo dīvāna sā shā.ir magar achchhā lagā
har koī dil kī hathelī pe hai sahrā rakkhe
kis ko sairāb kare vo kise pyāsā rakkhe
umr bhar kaun nibhātā hai ta.alluq itnā
ai mirī jaan ke dushman tujhe allāh rakkhe
ham ko achchhā nahīñ lagtā koī hamnām tirā
koī tujh sā ho to phir naam bhī tujh sā rakkhe
dil bhī pāgal hai ki us shaḳhs se vābasta hai
jo kisī aur kā hone de na apnā rakkhe
kam nahīñ tama-e-ibādat bhī to hirs-e-zar se
faqr to vo hai ki jo diin na duniyā rakkhe
hañs na itnā bhī faqīroñ ke akele-pan par
jā ḳhudā merī tarah tujh ko bhī tanhā rakkhe
ye qanā.at hai itā.at hai ki chāhat hai 'farāz'
ham to raazī haiñ vo jis haal meñ jaisā rakkhe
havā ke zor se pindār-e-bām-o-dar bhī gayā
charāġh ko jo bachāte the un kā ghar bhī gayā
pukārte rahe mahfūz kashtiyoñ vaale
maiñ Dūbtā huā dariyā ke paar utar bhī gayā
ab ehtiyāt kī dīvār kyā uThāte ho
jo chor dil meñ chhupā thā vo kaam kar bhī gayā
maiñ chup rahā ki isī meñ thī āfiyat jaañ kī
koī to merī tarah thā jo daar par bhī gayā
sulagte sochte vīrān mausamoñ kī tarah
kaḌā thā ahd-e-javānī magar guzar bhī gayā
jise bhulā na sakā us ko yaad kyā rakhtā
jo naam lab pe rahā zehn se utar bhī gayā
phaTī phaTī huī āñkhoñ se yuuñ na dekh mujhe
tujhe talāsh hai jis shaḳhs kī vo mar bhī gayā
magar falak ko adāvat usī ke ghar se thī
jahāñ 'farāz' na thā sail-e-ġham udhar bhī gayā
huī hai shaam to āñkhoñ meñ bas gayā phir tū
kahāñ gayā hai mire shahr ke musāfir tū
mirī misāl ki ik naḳhl-e-ḳhushk-e-sahrā huuñ
tirā ḳhayāl ki shāḳh-e-chaman kā taa.ir tū
maiñ jāntā huuñ ki duniyā tujhe badal degī
maiñ māntā huuñ ki aisā nahīñ ba-zāhir tū
hañsī-ḳhushī se bichhaḌ jā agar bichhaḌnā hai
ye har maqām pe kyā sochtā hai āḳhir tū
fazā udaas hai rut muzmahil hai maiñ chup huuñ
jo ho sake to chalā aa kisī kī ḳhātir tū
'farāz' tū ne use mushkiloñ meñ Daal diyā
zamāna sāhab-e-zar aur sirf shā.er tū
is qadar musalsal thiiñ shiddateñ judā.ī kī
aaj pahlī baar us se maiñ ne bevafā.ī kī
varna ab talak yuuñ thā ḳhvāhishoñ kī bārish meñ
yā to TuuT kar royā yā ġhazal-sarā.ī kī
taj diyā thā kal jin ko ham ne terī chāhat meñ
aaj un se majbūran taaza āshnā.ī kī
ho chalā thā jab mujh ko iḳhtilāf apne se
tū ne kis ghaḌī zālim merī ham-navā.ī kī
tark kar chuke qāsid kū-e-nā-murādāñ ko
kaun ab ḳhabar laave shahr-e-āshnā.ī kī
tanz o ta.ana o tohmat sab hunar haiñ nāseh ke
aap se koī pūchhe ham ne kyā burā.ī kī
phir qafas meñ shor uTThā qaidiyoñ kā aur sayyād
dekhnā uḌā degā phir ḳhabar rihā.ī kī
dukh huā jab us dar par kal 'farāz' ko dekhā
laakh aib the us meñ ḳhū na thī gadā.ī kī
jab bhī dil khol ke ro.e hoñge
log ārām se so.e hoñge
ba.az auqāt ba-majbūrī-e-dil
ham to kyā aap bhī ro.e hoñge
sub.h tak dast-e-sabā ne kyā kyā
phuul kāñToñ meñ piro.e hoñge
vo safīne jinheñ tūfāñ na mile
nā-ḳhudāoñ ne Dubo.e hoñge
raat bhar hañste hue tāroñ ne
un ke aariz bhī bhigo.e hoñge
kyā ajab hai vo mile bhī hoñ 'farāz'
ham kisī dhyān meñ kho.e hoñge
jis samt bhī dekhūñ nazar aatā hai ki tum ho
ai jān-e-jahāñ ye koī tum sā hai ki tum ho
ye ḳhvāb hai ḳhushbū hai ki jhoñkā hai ki pal hai
ye dhund hai bādal hai ki saayā hai ki tum ho
is diid kī saa.at meñ ka.ī rañg haiñ larzāñ
maiñ huuñ ki koī aur hai duniyā hai ki tum ho
dekho ye kisī aur kī āñkheñ haiñ ki merī
dekhūñ ye kisī aur kā chehra hai ki tum ho
ye umr-e-gurezāñ kahīñ Thahre to ye jānūñ
har saañs meñ mujh ko yahī lagtā hai ki tum ho
har bazm meñ mauzū-e-suḳhan dil-zadagāñ kā
ab kaun hai shīrīñ hai ki lailā hai ki tum ho
ik dard kā phailā huā sahrā hai ki maiñ huuñ
ik mauj meñ aayā huā dariyā hai ki tum ho
vo vaqt na aa.e ki dil-e-zār bhī soche
is shahr meñ tanhā koī ham sā hai ki tum ho
ābād ham āshufta-saroñ se nahīñ maqtal
ye rasm abhī shahr meñ zinda hai ki tum ho
ai jān-e-'farāz' itnī bhī taufīq kise thī
ham ko ġham-e-hastī bhī gavārā hai ki tum ho
kaThin hai rāhguzar thoḌī duur saath chalo
bahut kaḌā hai safar thoḌī duur saath chalo
tamām umr kahāñ koī saath detā hai
ye jāntā huuñ magar thoḌī duur saath chalo
nashe meñ chuur huuñ maiñ bhī tumheñ bhī hosh nahīñ
baḌā maza ho agar thoḌī duur saath chalo
ye ek shab kī mulāqāt bhī ġhanīmat hai
kise hai kal kī ḳhabar thoḌī duur saath chalo
abhī to jaag rahe haiñ charāġh rāhoñ ke
abhī hai duur sahar thoḌī duur saath chalo
tavāf-e-manzil-e-jānāñ hameñ bhī karnā hai
'farāz' tum bhī agar thoḌī duur saath chalo
ḳhāmosh ho kyuuñ dād-e-jafā kyuuñ nahīñ dete
bismil ho to qātil ko duā kyuuñ nahīñ dete
vahshat kā sabab rauzan-e-zindāñ to nahīñ hai
mehr o mah o anjum ko bujhā kyuuñ nahīñ dete
ik ye bhī to andāz-e-ilāj-e-ġham-e-jāñ hai
ai chāragaro dard baḌhā kyuuñ nahīñ dete
munsif ho agar tum to kab insāf karoge
mujrim haiñ agar ham to sazā kyuuñ nahīñ dete
rahzan ho to hāzir hai matā-e-dil-o-jāñ bhī
rahbar ho to manzil kā pata kyuuñ nahīñ dete
kyā biit ga.ī ab ke 'farāz' ahl-e-chaman par
yārān-e-qafas mujh ko sadā kyuuñ nahīñ dete
maiñ to maqtal meñ bhī qismat kā sikandar niklā
qur.a-e-fāl mire naam kā aksar niklā
thā jinheñ zo.am vo dariyā bhī mujhī meñ Duube
maiñ ki sahrā nazar aatā thā samundar niklā
maiñ ne us jān-e-bahārāñ ko bahut yaad kiyā
jab koī phuul mirī shāḳh-e-hunar par niklā
shahr-vāloñ kī mohabbat kā maiñ qaa.el huuñ magar
maiñ ne jis haath ko chūmā vahī ḳhanjar niklā
tū yahīñ haar gayā hai mire buzdil dushman
mujh se tanhā ke muqābil tirā lashkar niklā
maiñ ki sahrā-e-mohabbat kā musāfir thā 'farāz'
ek jhoñkā thā ki ḳhushbū ke safar par niklā
qurbat bhī nahīñ dil se utar bhī nahīñ jaatā
vo shaḳhs koī faisla kar bhī nahīñ jaatā
āñkheñ haiñ ki ḳhālī nahīñ rahtī haiñ lahū se
aur zaḳhm-e-judā.ī hai ki bhar bhī nahīñ jaatā
vo rāhat-e-jāñ hai magar is dar-badrī meñ
aisā hai ki ab dhyān udhar bhī nahīñ jaatā
ham dohrī aziyyat ke giraftār musāfir
paañv bhī haiñ shal shauq-e-safar bhī nahīñ jaatā
dil ko tirī chāhat pe bharosa bhī bahut hai
aur tujh se bichhaḌ jaane kā Dar bhī nahīñ jaatā
pāgal hue jaate ho 'farāz' us se mile kyā
itnī sī ḳhushī se koī mar bhī nahīñ jaatā
qurbatoñ meñ bhī judā.ī ke zamāne māñge
dil vo be-mehr ki rone ke bahāne māñge
ham na hote to kisī aur ke charche hote
ḳhilqat-e-shahr to kahne ko fasāne māñge
yahī dil thā ki tarastā thā marāsim ke liye
ab yahī tark-e-ta.alluq ke bahāne māñge
apnā ye haal ki jī haar chuke luT bhī chuke
aur mohabbat vahī andāz purāne māñge
zindagī ham tire dāġhoñ se rahe sharminda
aur tū hai ki sadā ā.īna-ḳhāne māñge
dil kisī haal pe qaane hī nahīñ jān-e-'farāz'
mil ga.e tum bhī to kyā aur na jaane māñge
ranjish hī sahī dil hī dukhāne ke liye aa
aa phir se mujhe chhoḌ ke jaane ke liye aa
kuchh to mire pindār-e-mohabbat kā bharam rakh
tū bhī to kabhī mujh ko manāne ke liye aa
pahle se marāsim na sahī phir bhī kabhī to
rasm-o-rah-e-duniyā hī nibhāne ke liye aa
kis kis ko batā.eñge judā.ī kā sabab ham
tū mujh se ḳhafā hai to zamāne ke liye aa
ik umr se huuñ lazzat-e-girya se bhī mahrūm
ai rāhat-e-jāñ mujh ko rulāne ke liye aa
ab tak dil-e-ḳhush-fahm ko tujh se haiñ ummīdeñ
ye āḳhirī sham.eñ bhī bujhāne ke liye aa
rog aise bhī ġham-e-yār se lag jaate haiñ
dar se uThte haiñ to dīvār se lag jaate haiñ
ishq āġhāz meñ halkī sī ḳhalish rakhtā hai
baad meñ saikḌoñ āzār se lag jaate haiñ
pahle pahle havas ik-ādh dukāñ kholtī hai
phir to bāzār ke bāzār se lag jaate haiñ
bebasī bhī kabhī qurbat kā sabab bantī hai
ro na paa.eñ to gale yaar se lag jaate haiñ
katraneñ ġham kī jo galiyoñ meñ uḌī phirtī haiñ
ghar meñ le aao to ambār se lag jaate haiñ
daaġh dāman ke hoñ dil ke hoñ ki chehre ke 'farāz'
kuchh nishāñ umr kī raftār se lag jaate haiñ
sāmne us ke kabhī us kī satā.ish nahīñ kī
dil ne chāhā bhī agar hoñToñ ne jumbish nahīñ kī
ahl-e-mahfil pe kab ahvāl khulā hai apnā
maiñ bhī ḳhāmosh rahā us ne bhī pursish nahīñ kī
jis qadar us se ta.alluq thā chalā jaatā hai
us kā kyā rañj ho jis kī kabhī ḳhvāhish nahīñ kī
ye bhī kyā kam hai ki donoñ kā bharam qaa.em hai
us ne baḳhshish nahīñ kī ham ne guzārish nahīñ kī
ik to ham ko adab ādāb ne pyāsā rakkhā
us pe mahfil meñ surāhī ne bhī gardish nahīñ kī
ham ki dukh oḌh ke ḳhalvat meñ paḌe rahte haiñ
ham ne bāzār meñ zaḳhmoñ kī numā.ish nahīñ kī
ai mire abr-e-karam dekh ye vīrāna-e-jāñ
kyā kisī dasht pe tū ne kabhī bārish nahīñ kī
kaT mare apne qabīle kī hifāzat ke liye
maqtal-e-shahr meñ Thahre rahe jumbish nahīñ kī
vo hameñ bhuul gayā ho to ajab kyā hai 'farāz'
ham ne bhī mel-mulāqāt kī koshish nahīñ kī
sho.ala thā jal-bujhā huuñ havā.eñ mujhe na do
maiñ kab kā jā chukā huuñ sadā.eñ mujhe na do
jo zahr pī chukā huuñ tumhīñ ne mujhe diyā
ab tum to zindagī kī duā.eñ mujhe na do
ye bhī baḌā karam hai salāmat hai jism abhī
ai ḳhusravān-e-shahr qabā.eñ mujhe na do
aisā na ho kabhī ki palaT kar na aa sakūñ
har baar duur jā ke sadā.eñ mujhe na do
kab mujh ko e'tirāf-e-mohabbat na thā 'farāz'
kab maiñ ne ye kahā hai sazā.eñ mujhe na do
silsile toḌ gayā vo sabhī jaate jaate
varna itne to marāsim the ki aate jaate
shikva-e-zulmat-e-shab se to kahīñ behtar thā
apne hisse kī koī sham.a jalāte jaate
kitnā āsāñ thā tire hijr meñ marnā jānāñ
phir bhī ik umr lagī jaan se jaate jaate
jashn-e-maqtal hī na barpā huā varna ham bhī
pā-ba-jaulāñ hī sahī nāchte gaate jaate
is kī vo jaane use pās-e-vafā thā ki na thā
tum 'farāz' apnī taraf se to nibhāte jaate
terī bāteñ hī sunāne aa.e
dost bhī dil hī dukhāne aa.e
phuul khilte haiñ to ham sochte haiñ
tere aane ke zamāne aa.e
aisī kuchh chup sī lagī hai jaise
ham tujhe haal sunāne aa.e
ishq tanhā hai sar-e-manzil-e-ġham
kaun ye bojh uThāne aa.e
ajnabī dost hameñ dekh ki ham
kuchh tujhe yaad dilāne aa.e
dil dhaḌaktā hai safar ke hañgām
kaash phir koī bulāne aa.e
ab to rone se bhī dil dukhtā hai
shāyad ab hosh Thikāne aa.e
kyā kahīñ phir koī bastī ujḌī
log kyuuñ jashn manāne aa.e
so raho maut ke pahlū meñ 'farāz'
niiñd kis vaqt na jaane aa.e
us ko judā hue bhī zamāna bahut huā
ab kyā kaheñ ye qissa purānā bahut huā
Dhaltī na thī kisī bhī jatan se shab-e-firāq
ai marg-e-nā-gahāñ tirā aanā bahut huā
ham ḳhuld se nikal to ga.e haiñ par ai ḳhudā
itne se vāqiye kā fasāna bahut huā
ab ham haiñ aur saare zamāne kī dushmanī
us se zarā sā rabt baḌhānā bahut huā
ab kyuuñ na zindagī pe mohabbat ko vaar deñ
is āshiqī meñ jaan se jaanā bahut huā
ab tak to dil kā dil se ta.āruf na ho sakā
maanā ki us se milnā milānā bahut huā
kyā kyā na ham ḳharāb hue haiñ magar ye dil
ai yād-e-yār terā Thikāna bahut huā
kahtā thā nāsehoñ se mire muñh na aa.iyo
phir kyā thā ek hū kā bahāna bahut huā
lo phir tire laboñ pe usī bevafā kā zikr
ahmad-'farāz' tujh se kahā na bahut huā
vahshateñ baḌhtī ga.iiñ hijr ke āzār ke saath
ab to ham baat bhī karte nahīñ ġham-ḳhvār ke saath
ham ne ik umr basar kī hai ġham-e-yār ke saath
'mīr' do din na jiye hijr ke āzār ke saath
ab to ham ghar se nikalte haiñ to rakh dete haiñ
taaq par izzat-e-sādāt bhī dastār ke saath
is qadar ḳhauf hai ab shahr kī galiyoñ meñ ki log
chaap sunte haiñ to lag jaate haiñ dīvār ke saath
ek to ḳhvāb liye phirte ho galiyoñ galiyoñ
us pe takrār bhī karte ho ḳharīdār ke saath
shahr kā shahr hī nāseh ho to kyā kījiyegā
varna ham rind to bhiḌ jaate haiñ do-chār ke saath
ham ko us shahr meñ ta.amīr kā saudā hai jahāñ
log me.amār ko chun dete haiñ dīvār ke saath
jo sharaf ham ko milā kūcha-e-jānāñ se 'farāz'
sū-e-maqtal bhī ga.e haiñ usī pindār ke saath
yūñhī mar mar ke ji.eñ vaqt guzāre jaa.eñ
zindagī ham tire hāthoñ se na maare jaa.eñ
ab zamīñ par koī gautam na mohammad na masīh
āsmānoñ se na.e log utāre jaa.eñ
vo jo maujūd nahīñ us kī madad chāhte haiñ
vo jo suntā hī nahīñ us ko pukāre jaa.eñ
baap larzāñ hai ki pahuñchī nahīñ bārāt ab tak
aur ham-joliyāñ dulhan ko sañvāre jaa.eñ
ham ki nādān juārī haiñ sabhī jānte haiñ
dil kī baazī ho to jī jaan se haare jaa.eñ
taj diyā tum ne dar-e-yār bhī uktā ke 'farāz'
ab kahāñ DhūñDhne ġham-ḳhvār tumhāre jaa.eñ
zindagī se yahī gila hai mujhe
tū bahut der se milā hai mujhe
tū mohabbat se koī chaal to chal
haar jaane kā hausla hai mujhe
dil dhaḌaktā nahīñ Tapaktā hai
kal jo ḳhvāhish thī aabla hai mujhe
ham-safar chāhiye hujūm nahīñ
ik musāfir bhī qāfila hai mujhe
kohkan ho ki qais ho ki 'farāz'
sab meñ ik shaḳhs hī milā hai mujhe
aah jo dil se nikālī jā.egī
kyā samajhte ho ki ḳhālī jā.egī
is nazākat par ye shamshīr-e-jafā
aap se kyūñkar sambhālī jā.egī
kyā ġham-e-duniyā kā Dar mujh riñd ko
aur ik botal chaḌhā lī jā.egī
shaiḳh kī dāvat meñ mai kā kaam kyā
ehtiyātan kuchh mañgā lī jā.egī
yād-e-abrū meñ hai 'akbar' mahv yuuñ
kab tirī ye kaj-ḳhayālī jā.egī
agar dil vāqif-e-nairañgī-e-tab-e-sanam hotā
zamāne kī do-rañgī kā use hargiz na ġham hotā
ye pāband-e-musībat dil ke hāthoñ ham to rahte haiñ
nahīñ to chain se kaTtī na dil hotā na ġham hotā
unhīñ kī be-vafā.ī kā ye hai āThoñ-pahar sadma
vahī hote jo qaabū meñ to phir kaahe ko ġham hotā
lab-o-chashm-e-sanam gar dekhne paate kahīñ shā.ir
koī shīrīñ-suḳhan hotā koī jādū-raqam hotā
bahut achchhā huā aa.e na vo merī ayādat ko
jo vo aate to ġhair aate jo ġhair aate to ġham hotā
agar qabreñ nazar ātīñ na dārā-o-sikandar kī
mujhe bhī ishtiyāq-e-daulat-o-jāh-o-hasham hotā
liye jaatā hai josh-e-shauq ham ko rāh-e-ulfat meñ
nahīñ to zo.af se dushvār chalnā do-qadam hotā
na rahne paa.e dīvāroñ meñ rauzan shukr hai varna
tumheñ to dil-lagī hotī ġharīboñ par sitam hotā
apnī girah se kuchh na mujhe aap dījiye
aḳhbār meñ to naam mirā chhāp dījiye
dekho jise vo pionēr office meñ hai DaTā
bahr-e-ḳhudā mujhe bhī kahīñ chhāp dījiye
chashm-e-jahāñ se hālat-e-aslī chhupī nahīñ
aḳhbār meñ jo chāhiye vo chhāp dījiye
da.avā bahut baḌā hai riyāzī meñ aap ko
tūl-e-shab-e-firāq ko to naap dījiye
sunte nahīñ haiñ shaiḳh na.ī raushnī kī baat
engine kī un ke kaan meñ ab bhaap dījiye
is but ke dar pe ġhair se 'akbar' ne kah diyā
zar hī maiñ dene laayā huuñ jaan aap dījiye
bahut rahā hai kabhī lutf-e-yār ham par bhī
guzar chukī hai ye fasl-e-bahār ham par bhī
urūs-e-dahr ko aayā thā pyaar ham par bhī
ye besvā thī kisī shab nisār ham par bhī
biThā chukā hai zamāna hameñ bhī masnad par
huā kiye haiñ javāhir nisār ham par bhī
adū ko bhī jo banāyā hai tum ne mahram-e-rāz
to faḳhr kyā jo huā e'tibār ham par bhī
ḳhatā kisī kī ho lekin khulī jo un kī zabāñ
to ho hī jaate haiñ do ek vaar ham par bhī
ham aise rind magar ye zamāna hai vo ġhazab
ki Daal hī diyā duniyā kā baar ham par bhī
hameñ bhī ātish-e-ulfat jalā chukī 'akbar'
harām ho ga.ī dozaḳh kī naar ham par bhī
naqd-e-dil maujūd hai phir kyuuñ na saudā lījiye
dil to pahle le chuke ab jaan ke ḳhvāhāñ haiñ aap
is meñ bhī mujh ko nahīñ inkār achchhā lījiye
paañv pakaḌ kar kahtī hai zanjīr-e-zindāñ meñ raho
vahshat-e-dil kā hai iimā rāh-e-sahrā lījiye
ġhair ko to kar ke zid karte haiñ khāne meñ sharīk
mujh se kahte haiñ agar kuchh bhuuk ho khā lījiye
ḳhush-numā chīzeñ haiñ bāzār-e-jahāñ meñ be-shumār
ek naqd-e-dil se yā-rab mol kyā kyā lījiye
kushta āḳhir ātish-e-furqat se honā hai mujhe
aur chande sūrat-e-sīmāb taḌpā lījiye
fasl-e-gul ke aate hī 'akbar' hue behosh aap
kholiye āñkhoñ ko sāhab jām-e-sahbā lījiye
bi.Thā.ī jā.eñgī parde meñ bībayāñ kab tak
bane rahoge tum is mulk meñ miyāñ kab tak
haram-sarā kī hifāzat ko teġh hī na rahī
to kaam deñgī ye chilman kī tīliyāñ kab tak
miyāñ se biibī haiñ parda hai un ko farz magar
miyāñ kā ilm hī uTThā to phir miyāñ kab tak
tabī.atoñ kā numū hai havā-e-maġhrib meñ
ye ġhairateñ ye harārat ye garmiyāñ kab tak
avaam bāñdh leñ dohar to third vānTar meñ
second-o-first kī hoñ band khiḌkiyāñ kab tak
jo muñh dikhā.ī kī rasmoñ pe hai musir iblīs
chhupeñgī hazrat-e-havvā kī beTiyāñ kab tak
janāb hazrat-e-'akbar' haiñ hāmī-e-parda
magar vo kab tak aur un kī rubā.iyāñ kab tak
charḳh se kuchh umiid thī hī nahīñ
aarzū maiñ ne koī kī hī nahīñ
maz.habī bahas maiñ ne kī hī nahīñ
fāltū aql mujh meñ thī hī nahīñ
chāhtā thā bahut sī bātoñ ko
magar afsos ab vo jī hī nahīñ
jur.at-e-arz-e-hāl kyā hotī
nazar-e-lutf us ne kī hī nahīñ
is musībat meñ dil se kyā kahtā
koī aisī misāl thī hī nahīñ
aap kyā jāneñ qadr-e-yā-allāh
jab musībat koī paḌī hī nahīñ
shirk chhoḌā to sab ne chhoḌ diyā
merī koī society hī nahīñ
pūchhā 'akbar' hai aadmī kaisā
hañs ke bole vo aadmī hī nahīñ
dard to maujūd hai dil meñ davā ho yā na ho
bandagī hālat se zāhir hai ḳhudā ho yā na ho
jhūmtī hai shāḳh-e-gul khilte haiñ ġhunche dam-ba-dam
bā-asar gulshan meñ tahrīk-e-sabā ho yā na ho
vajd meñ laate haiñ mujh ko bulbuloñ ke zamzame
aap ke nazdīk bā-ma.anī sadā ho yā na ho
kar diyā hai zindagī ne bazm-e-hastī meñ sharīk
us kā kuchh maqsūd koī mudda.ā ho yā na ho
kyuuñ civil-surgeon kā aanā roktā hai ham-nashīñ
is meñ hai ik baat honour kī shifā ho yā na ho
maulvī sāhib na chhoḌeñge ḳhudā go baḳhsh de
gher hī leñge police vaale sazā ho yā na ho
membarī se aap par to vārnish ho jā.egī
qaum kī hālat meñ kuchh is se jilā ho yā na ho
mo'tariz kyuuñ ho agar samjhe tumheñ sayyād dil
aaise gesū huuñ to shubah daam kā ho yā na ho
dil ho ḳharāb diin pe jo kuchh asar paḌe
ab kār-e-āshiqī to bahar-kaif kar paḌe
ishq-e-butāñ kā diin pe jo kuchh asar paḌe
ab to nibāhnā hai jab ik kaam kar paḌe
maz.hab chhuḌāyā ishva-e-duniyā ne shaiḳh se
dekhī jo rail uuñT se āḳhir utar paḌe
betābiyāñ nasīb na thiiñ varna ham-nashīñ
ye kyā zarūr thā ki unhīñ par nazar paḌe
behtar yahī hai qasd udhar kā kareñ na vo
aisā na ho ki raah meñ dushman kā ghar paḌe
ham chāhte haiñ mel vajūd-o-adam meñ ho
mumkin to hai jo beach meñ un kī kamar paḌe
daanā vahī hai dil jo kare aap kā ḳhayāl
biinā vahī nazar hai ki jo aap par paḌe
honī na chāhiye thī mohabbat magar huī
paḌnā na chāhiye thā ġhazab meñ magar paḌe
shaitān kī na maan jo rāhat-nasīb ho
allāh ko pukār musībat agar paḌe
ai shaiḳh un butoñ kī ye chālākiyāñ to dekh
nikle agar haram se to 'akbar' ke ghar paḌe
gale lagā.eñ kareñ pyaar tum ko eid ke din
idhar to aao mire gul-ezār eid ke din
ġhazab kā husn hai ārā.isheñ qayāmat kī
ayaañ hai qudrat-e-parvardigār eid ke din
sambhal sakī na tabī.at kisī tarah merī
rahā na dil pe mujhe iḳhtiyār eid ke din
vo saal bhar se kudūrat bharī jo thī dil meñ
vo duur ho ga.ī bas ek baar eid ke din
lagā liyā unheñ siine se josh-e-ulfat meñ
ġharaz ki aa hī gayā mujh ko pyaar eid ke din
kahīñ hai naġhma-e-bulbul kahīñ hai ḳhanda-e-gul
ayaañ hai josh-e-shabāb-e-bahār eid ke din
sivayyāñ duudh shakar meva sab muhayyā hai
magar ye sab hai mujhe nāgavār eid ke din
mile agar lab-e-shīrīñ kā tere ik bosa
to lutf ho mujhe albatta yaar eid ke din
ġhamza nahīñ hotā ki ishārā nahīñ hotā
aañkh un se jo miltī hai to kyā kyā nahīñ hotā
jalva na ho ma.anī kā to sūrat kā asar kyā
bulbul gul-e-tasvīr kā shaidā nahīñ hotā
allāh bachā.e maraz-e-ishq se dil ko
sunte haiñ ki ye āriza achchhā nahīñ hotā
tashbīh tire chehre ko kyā duuñ gul-e-tar se
hotā hai shagufta magar itnā nahīñ hotā
maiñ naza.a meñ huuñ aa.eñ to ehsān hai un kā
lekin ye samajh leñ ki tamāshā nahīñ hotā
ham aah bhī karte haiñ to ho jaate haiñ badnām
vo qatl bhī karte haiñ to charchā nahīñ hotā
hāl-e-dil maiñ sunā nahīñ saktā
lafz ma.anā ko pā nahīñ saktā
ishq nāzuk-mizāj hai behad
aql kā bojh uThā nahīñ saktā
hosh aarif kī hai yahī pahchān
ki ḳhudī meñ samā nahīñ saktā
poñchh saktā hai ham-nashīñ aañsū
dāġh-e-dil ko miTā nahīñ saktā
mujh ko hairat hai us kī qudrat par
alam us ko ghaTā nahīñ saktā
halqe nahīñ haiñ zulf ke halqe haiñ jaal ke
haañ ai nigāh-e-shauq zarā dekh-bhāl ke
pahuñche haiñ tā-kamar jo tire gesū-e-rasā
ma.anī ye haiñ kamar bhī barābar hai baal ke
bos-o-kanār-o-vasl-e-hasīnāñ hai ḳhuub shaġhl
kamtar buzurg hoñge ḳhilāf is ḳhayāl ke
qāmat se tere sāne-e-qudrat ne ai hasīñ
dikhlā diyā hai hashr ko sāñche meñ Dhaal ke
shān-e-dimāġh ishq ke jalve se ye baḌhī
rakhtā hai hosh bhī qadam apne sambhāl ke
zīnat muqaddama hai musībat kā dahr meñ
sab sham.a ko jalāte haiñ sāñche meñ Dhaal ke
hastī ke haq ke sāmne kyā asl-e-īn-o-āñ
putle ye sab haiñ aap ke vahm-o-ḳhayāl ke
talvār le ke uThtā hai har tālib-e-faroġh
daur-e-falak meñ haiñ ye ishāre hilāl ke
pechīda zindagī ke karo tum muqaddame
dikhlā hī degī maut natīja nikāl ke
havā-e-shab bhī hai ambar-afshāñ uruuj bhī hai mah-e-mubīñ kā
nisār hone kī do ijāzat mahal nahīñ hai nahīñ nahīñ kā
agar ho zauq-e-sujūd paidā sitāra ho auj par jabīñ kā
nishān-e-sajda zamīn par ho to faḳhr hai vo ruḳh-e-zamīñ kā
sabā bhī us gul ke paas aa.ī to mere dil ko huā ye khaTkā
koī shagūfa na ye khilā.e payām laa.ī na ho kahīñ kā
na mehr o mah par mirī nazar hai na lāla-o-gul kī kuchh ḳhabar hai
faroġh-e-dil ke liye hai kaafī tasavvur us rū-e-ātishīñ kā
na ilm-e-fitrat meñ tum ho māhir na zauq-e-tā.at hai tum se zāhir
ye be-usūlī bahut burī hai tumheñ na rakkhegī ye kahīñ kā
hayā se sar jhukā lenā adā se muskurā denā
hasīnoñ ko bhī kitnā sahl hai bijlī girā denā
ye tarz ehsān karne kā tumhīñ ko zeb detā hai
maraz meñ mubtalā kar ke marīzoñ ko davā denā
balā.eñ lete haiñ un kī ham un par jaan dete haiñ
ye saudā diid ke qābil hai kyā lenā hai kyā denā
ḳhudā kī yaad meñ mahviyat-e-dil bādshāhī hai
magar āsāñ nahīñ hai saarī duniyā ko bhulā denā
ishq-e-but meñ kufr kā mujh ko adab karnā paḌā
jo barhaman ne kahā āḳhir vo sab karnā paḌā
sabr karnā furqat-e-mahbūb meñ samjhe the sahl
khul gayā apnī samajh kā haal jab karnā paḌā
tajrabe ne hubb-e-duniyā se sikhāyā ehtirāz
pahle kahte the faqat muñh se aur ab karnā paḌā
shaiḳh kī majlis meñ bhī muflis kī kuchh pursish nahīñ
diin kī ḳhātir se duniyā ko talab karnā paḌā
kyā kahūñ be-ḳhud huā maiñ kis nigāh-e-mast se
aql ko bhī merī hastī kā adab karnā paḌā
iqtizā fitrat kā ruktā hai kahīñ ai ham-nashīñ
shaiḳh-sāhib ko bhī āḳhir kār-e-shab karnā paḌā
ālam-e-hastī ko thā madd-e-nazar katmān-e-rāz
ek shai ko dūsrī shai kā sabab karnā paḌā
sher ġhairoñ ke use mutlaq nahīñ aa.e pasand
hazrat-e-'akbar' ko bil-āḳhir talab karnā paḌā
jahāñ meñ haal mirā is qadar zabūn huā
ki mujh ko dekh ke bismil ko bhī sukūn huā
ġharīb dil ne bahut ārzūeñ paidā kiiñ
magar nasīb kā likkhā ki sab kā ḳhuun huā
vo apne husn se vāqif maiñ apnī aql se sair
unhoñ ne hosh sambhālā mujhe junūn huā
ummīd-e-chashm-e-muravvat kahāñ rahī baaqī
zarīya bātoñ kā jab sirf telephone huā
nigāh-e-garm christmas meñ bhī rahī ham par
hamāre haq meñ december bhī māh-e-june huā
jo tumhāre lab-e-jāñ-baḳhsh kā shaidā hogā
uTh bhī jā.egā jahāñ se to masīhā hogā
vo to muusā huā jo tālib-e-dīdār huā
phir vo kyā hogā ki jis ne tumheñ dekhā hogā
qais kā zikr mire shān-e-junūñ ke aage
agle vaqtoñ kā koī bādiya-paimā hogā
aarzū hai mujhe ik shaḳhs se milne kī bahut
naam kyā luuñ koī allāh kā bandā hogā
lāl-e-lab kā tire bosa to maiñ letā huuñ magar
Dar ye hai ḳhūn-e-jigar baad meñ piinā hogā
ḳhudā alī-gaḌh ke madrase ko tamām amrāz se shifā de
bhare hue haiñ ra.īs-zāde amīr-zāde sharīf-zāde
latīf o ḳhush-vaz.a chust-o-chālāk o sāf-o-pākīza shād-o-ḳhurram
tabī.atoñ meñ hai un kī jaudat diloñ meñ un ke haiñ nek irāde
kamāl mehnat se paḌh rahe haiñ kamāl ġhairat se baḌh rahe haiñ
savār mashriq kī raah meñ haiñ to maġhribī raah meñ piyāde
har ik hai un meñ kā be-shak aisā ki aap use jānte haiñ jaisā
dikhā.e mahfil meñ qadd-e-ra.anā jo aap aa.eñ to sar jhukā de
faqīr māñgeñ to saaf kah deñ ki tū hai mazbūt jā kamā khā
qubūl farmā.eñ aap dāvat to apnā sarmāya kul khilā de
butoñ se un ko nahīñ lagāvaT misoñ kī lete nahīñ vo aahaT
tamām quvvat hai sarf-e-ḳhvāñdan nazar ke bhole haiñ dil kī saade
nazar bhī aa.e jo zulf-e-pechāñ to samjheñ ye koī policy hai
electric light us ko samjheñ jo barq-vash koī koī de
nikalte haiñ kar ke ġhol-bandī ba-nām-e-tahzīb o dard-mandī
ye kah ke lete haiñ sab se chande hameñ jo tum do tumheñ ḳhudā de
unheñ isī baat par yaqīn hai ki bas yahī asal kār-e-adeñ hai
isī sī hogā faroġh-e-qaumī isī se chamkeñge baap daade
makān-e-college ke sab makīñ haiñ abhī unheñ tajrabe nahīñ haiñ
ḳhabar nahīñ hai ki aage chal kar hai kaisī manzil haiñ kaisī jaade
diloñ meñ un ke hai nūr-e-īmāñ qavī nahīñ hai magar nigahbāñ
havā-e-mantiq adā-e-tiflī ye sham.a aisā na ho bujhā de
fareb de kar nikāle matlab sikhā.e tahqīr-e-dīn-o-maz.hab
miTā de āḳhir ko vaz-e-millat numūd-e-zātī ko gar baḌhā de
yahī bas 'akbar' kī iltijā hai janāb-e-bārī meñ ye duā hai
ulūm-o-hikmat kā dars un ko professor deñ samajh ḳhudā de
ḳhushī hai sab ko ki operation meñ ḳhuub nishtar ye chal rahā hai
kisī ko is kī ḳhabar nahīñ hai marīz kā dam nikal rahā hai
fanā isī rañg par hai qaa.im falak vahī chaal chal rahā hai
shikasta o muntashir hai vo kal jo aaj sāñche meñ Dhal rahā hai
ye dekhte ho jo kāsa-e-sar ġhurūr-e-ġhaflat se kal thā mamlū
yahī badan naaz se palā thā jo aaj miTTī meñ gal rahā hai
samajh ho jis kī balīġh samjhe nazar ho jis kī vasī.a dekhe
abhī yahāñ ḳhaak bhī uḌegī jahāñ ye qulzum ubal rahā hai
kahāñ kā sharqī kahāñ kā ġharbī tamām dukh sukh hai ye masāvī
yahāñ bhī ik bā-murād ḳhush hai vahāñ bhī ik ġham se jal rahā hai
urūj-e-qaumī zavāl-e-qaumī ḳhudā kī qudrat ke haiñ karishme
hamesha radd-o-badal ke andar ye amr political rahā hai
maza hai spēch kā dinner meñ ḳhabar ye chhaptī hai pionēr meñ
falak kī gardish ke saath hī saath kaam yāroñ kā chal rahā hai
kyā jāniye sayyad the haq āgāh kahāñ tak
samjhe na ki sīdhī hai mirī raah kahāñ tak
mantiq bhī to ik chiiz hai ai qibla o kaaba
de saktī hai kaam aap kī vallāh kahāñ tak
aflāk to is ahd meñ sābit hue mādūm
ab kyā kahūñ jaatī hai mirī aah kahāñ tak
kuchh san.at o hirfat pe bhī lāzim hai tavajjoh
āḳhir ye government se tanḳhvāh kahāñ tak
marnā bhī zarūrī hai ḳhudā bhī hai koī chiiz
ai hirs ke bando havas-e-jāh kahāñ tak
tahsīn ke laa.eq tirā har sher hai 'akbar'
ahbāb kareñ bazm meñ ab vaah kahāñ tak
na bahte ashk to tāsīr meñ sivā hote
sadaf meñ rahte ye motī to be-bahā hote
mujh aise rind se rakhte zarūr hī ulfat
janāb-e-shaiḳh agar āshiq-e-ḳhudā hote
gunāhgāroñ ne dekhā jamāl-e-rahmat ko
kahāñ nasīb ye hotā jo be-ḳhatā hote
janāb-e-hazrat-e-nāseh kā vaah kyā kahnā
jo ek baat na hotī to auliyā hote
mazāq-e-ishq nahīñ sheḳh meñ ye hai afsos
ye chāshnī bhī jo hotī to kyā se kyā hote
mahall-e-shukr haiñ 'akbar' ye darafshāñ nazmeñ
har ik zabāñ ko ye motī nahīñ atā hote
na rūh-e-maz.hab na qalb-e-ārif na shā.irāna zabān baaqī
zamīñ hamārī badal ga.ī hai agarche hai āsmān baaqī
shab-e-guzishta ke saaz o sāmāñ ke ab kahāñ haiñ nishān baaqī
zabān-e-shama-e-sahar pe hasrat kī rah ga.ī dāstān baaqī
jo zikr aatā hai āḳhirat kā to aap hote haiñ saaf munkir
ḳhudā kī nisbat bhī dekhtā huuñ yaqīn ruḳhsat gumān baaqī
fuzūl hai un kī bad-dimāġhī kahāñ hai fariyād ab laboñ par
ye vaar par vaar ab abas haiñ kahāñ badan meñ hai jaan baaqī
maiñ apne miTne ke ġham meñ nālāñ udhar zamāna hai shaad o ḳhandāñ
ishāra kartī hai chashm-e-daurāñ jo aan baaqī jahān baaqī
isī liye rah ga.ī haiñ āñkheñ ki mere miTne kā rañg dekheñ
sunūñ vo bāteñ jo hosh uḌā.eñ isī liye haiñ ye kaan baaqī
ta.ajjub aatā hai tifl-e-dil par ki ho gayā mast-e-nazm-e-'akbar'
abhī middle paas tak nahīñ hai bahut se haiñ imtihān baaqī
phir ga.ī aap kī do din meñ tabī.at kaisī
ye vafā kaisī thī sāhab ye muravvat kaisī
dost ahbāb se hañs bol ke kaT jā.egī raat
rind-e-āzād haiñ ham ko shab-e-furqat kaisī
jis hasīñ se huī ulfat vahī ma.ashūq apnā
ishq kis chiiz ko kahte haiñ tabī.at kaisī
hai jo qismat meñ vahī hogā na kuchh kam na sivā
aarzū kahte haiñ kis chiiz ko hasrat kaisī
haal khultā nahīñ kuchh dil ke dhaḌakne kā mujhe
aaj rah rah ke bhar aatī hai tabī.at kaisī
kūcha-e-yār meñ jaatā to nazāra kartā
qais āvāra hai jañgal meñ ye vahshat kaisī
rañg-e-sharāb se mirī niyyat badal ga.ī
vaa.iz kī baat rah ga.ī saaqī kī chal ga.ī
tayyār the namāz pe ham sun ke zikr-e-hūr
jalva butoñ kā dekh ke niyyat badal ga.ī
machhlī ne Dhiil paa.ī hai luqme pe shaad hai
sayyād mutma.in hai ki kāñTā nigal ga.ī
chamkā tirā jamāl jo mahfil meñ vaqt-e-shām
parvāna be-qarār huā sham.a jal ga.ī
uqbā kī bāz-purs kā jaatā rahā ḳhayāl
duniyā kī lazzatoñ meñ tabī.at bahal ga.ī
hasrat bahut taraqqī-e-duḳhtar kī thī unheñ
parda jo uTh gayā to vo āḳhir nikal ga.ī
saañs lete hue bhī Dartā huuñ
ye na samjheñ ki aah kartā huuñ
bahr-e-hastī meñ huuñ misāl-e-habāb
miT hī jaatā huuñ jab ubhartā huuñ
itnī āzādī bhī ġhanīmat hai
saañs letā huuñ baat kartā huuñ
shaiḳh sāhab ḳhudā se Darte hoñ
maiñ to añgrezoñ hī se Dartā huuñ
aap kyā pūchhte haiñ merā mizāj
shukr allāh kā hai martā huuñ
ye baḌā aib mujh meñ hai 'akbar'
dil meñ jo aa.e kah guzartā huuñ
unheñ nigāh hai apne jamāl hī kī taraf
nazar uThā ke nahīñ dekhte kisī kī taraf
tavajjoh apnī ho kyā fann-e-shā.irī kī taraf
nazar har ek kī jaatī hai aib hī kī taraf
likhā huā hai jo ronā mire muqaddar meñ
ḳhayāl tak nahīñ jaatā kabhī hañsī kī taraf
tumhārā saaya bhī jo log dekh lete haiñ
vo aañkh uThā ke nahīñ dekhte parī kī taraf
balā meñ phañstā hai dil muft jaan jaatī hai
ḳhudā kisī ko na le jaa.e us galī kī taraf
kabhī jo hotī hai takrār ġhair se ham se
to dil se hote ho dar-parda tum usī kī taraf
nigāh paḌtī hai un par tamām mahfil kī
vo aañkh uThā ke nahīñ dekhte kisī kī taraf
nigāh us but-e-ḳhud-bīñ kī hai mire dil par
na aa.ine kī taraf hai na aarsī kī taraf
qubūl kījiye lillāh tohfa-e-dil ko
nazar na kījiye is kī shikastagī kī taraf
yahī nazar hai jo ab qātil-e-zamāna huī
yahī nazar hai ki uThtī na thī kisī kī taraf
ġharīb-ḳhāna meñ lillāh do-ghaḌī baiTho
bahut dinoñ meñ tum aa.e ho is galī kī taraf
zarā sī der hī ho jā.egī to kyā hogā
ghaḌī ghaḌī na uThāo nazar ghaḌī kī taraf
jo ghar meñ pūchhe koī ḳhauf kyā hai kah denā
chale ga.e the Tahalte hue kisī kī taraf
hazār jalva-e-husn-e-butāñ ho ai 'akbar'
tum apnā dhyān lagā.e raho usī kī taraf
vo havā na rahī vo chaman na rahā vo galī na rahī vo hasīñ na rahe
vo falak na rahā vo samāñ na rahā vo makāñ na rahe vo makīñ na rahe
vo guloñ meñ guloñ kī sī bū na rahī vo azīzoñ meñ lutf kī ḳhū na rahī
vo hasīnoñ meñ rañg-e-vafā na rahā kaheñ aur kī kyā vo hamīñ na rahe
na vo aan rahī na umañg rahī na vo rindī o zohd kī jañg rahī
sū-e-qibla nigāhoñ ke ruḳh na rahe aur dar pe naqsh-e-jabīñ na rahe
na vo jaam rahe na vo mast rahe na fidā.i-e-ahd-e-alast rahe
vo tarīqa-e-kār-e-jahāñ na rahā vo mashāġhil-e-raunaq-e-dīñ na rahe
hameñ laakh zamāna lubhā.e to kyā na.e rañg jo charḳh dikhā.e to kyā
ye muhāl hai ahl-e-vafā ke liye ġham-e-millat o ulfat-e-dīñ na rahe
tire kūcha-e-zulf meñ dil hai mirā ab use maiñ samajhtā huuñ dām-e-balā
ye ajiib sitam hai ajiib jafā ki yahāñ na rahe to kahīñ na rahe
ye tumhāre hī dam se hai bazm-e-tarab abhī jaao na tum na karo ye ġhazab
koī baiTh ke lutf uThā.egā kyā ki jo raunaq-e-bazm tumhīñ na rahe
jo thiiñ chashm-e-falak kī bhī nūr-e-nazar vahī jin pe nisār the shams o qamar
so ab aisī miTī haiñ vo anjuman.en ki nishān bhī un ke kahīñ na rahe
vahī sūrateñ rah ga.iiñ pesh-e-nazar jo zamāne ko phereñ idhar se udhar
magar aise jamāl-e-jahāñ-ārā jo the raunaq-e-rū-e-zamīñ na rahe
ġham o rañj meñ 'akbar' agar hai ghirā to samajh le ki rañj ko bhī hai fanā
kisī shai ko nahīñ hai jahāñ meñ baqā vo ziyāda malūl o hazīñ na rahe
zid hai unheñ puurā mirā armāñ na kareñge
muñh se jo nahīñ niklī hai ab haañ na kareñge
kyuuñ zulf kā bosa mujhe lene nahīñ dete
kahte haiñ ki vallāh pareshāñ na kareñge
hai zehan meñ ik baat tumhāre muta.alliq
ḳhalvat meñ jo pūchhoge to pinhāñ na kareñge
vaa.iz to banāte haiñ musalmān ko kāfir
afsos ye kāfir ko musalmāñ na kareñge
kyuuñ shukr-guzārī kā mujhe shauq hai itnā
suntā huuñ vo mujh par koī ehsāñ na kareñge
dīvāna na samjhe hameñ vo samjhe sharābī
ab chaak kabhī jeb o garebāñ na kareñge
vo jānte haiñ ġhair mire ghar meñ hai mehmāñ
ā.eñge to mujh par koī ehsāñ na kareñge
ālam-e-āb-o-ḳhāk-o-bād sirr-e-ayāñ hai tū ki maiñ
vo jo nazar se hai nihāñ us kā jahāñ hai tū ki maiñ
vo shab-e-dard-o-soz-o-ġham kahte haiñ zindagī jise
us kī sahar hai tū ki maiñ us kī azaañ hai tū ki maiñ
kis kī numūd ke liye shaam o sahar haiñ garm-e-sair
shāna-e-rozgār par bār-e-girāñ hai tū ki maiñ
tū kaf-e-ḳhāk o be-basar maiñ kaf-e-ḳhāk o ḳhud-nigar
kisht-e-vajūd ke liye āb-e-ravāñ hai tū ki maiñ
aflāk se aatā hai nāloñ kā javāb āḳhir
karte haiñ ḳhitāb āḳhir uThte haiñ hijāb āḳhir
ahvāl-e-mohabbat meñ kuchh farq nahīñ aisā
soz o tab-o-tāb avval soz o tab-o-tāb āḳhir
maiñ tujh ko batātā huuñ taqdīr-e-umam kyā hai
shamshīr-o-sināñ avval tā.ūs-o-raubāb āḳhir
mai-ḳhāna-e-europe ke dastūr nirāle haiñ
laate haiñ surūr avval dete haiñ sharāb āḳhir
kyā dabdaba-e-nādir kyā shaukat-e-taimūrī
ho jaate haiñ sab daftar ġharq-e-mai-e-nāb āḳhir
ḳhalvat kī ghaḌī guzrī jalvat kī ghaḌī aa.ī
chhuTne ko hai bijlī se āġhosh-e-sahāb āḳhir
thā zabt bahut mushkil is sail-e-ma.ānī kā
kah Daale qalandar ne asrār-e-kitāb āḳhir
apnī jaulāñ-gāh zer-e-āsmāñ samjhā thā maiñ
aab o gil ke khel ko apnā jahāñ samjhā thā maiñ
be-hijābī se tirī TuuTā nigāhoñ kā tilism
ik ridā-e-nīl-gūñ ko āsmāñ samjhā thā maiñ
kārvāñ thak kar fazā ke pech-o-ḳham meñ rah gayā
mehr o maah o mushtarī ko ham-ināñ samjhā thā maiñ
ishq kī ik jast ne tai kar diyā qissa tamām
is zamīn o āsmāñ ko be-karāñ samjhā thā maiñ
kah ga.iiñ rāz-e-mohabbat parda-dārī-hā-e-shauq
thī fuġhāñ vo bhī jise zabt-e-fuġhāñ samjhā thā maiñ
thī kisī darmāñda rah-rau kī sadā-e-dardnāk
jis ko āvāz-e-rahīl-e-kārvāñ samjhā thā maiñ
DhūñD rahā hai farañg aish-e-jahāñ kā davām
vā-e-tamannā-e-ḳhām vā-e-tamannā-e-ḳhām
pīr-e-haram ne kahā sun ke merī rūedād
puḳhta hai terī fuġhāñ ab na ise dil meñ thaam
thā arenī go kalīm maiñ arenī go nahīñ
us ko taqāzā ravā mujh pe taqāzā harām
garche hai ifshā-e-rāz ahl-e-nazar kī fuġhāñ
ho nahīñ saktā kabhī sheva-e-rindāna aam
halqa-e-sūfī meñ zikr be-nam o be-soz-o-sāz
maiñ bhī rahā tishna-kām tū bhī rahā tishna-kām
ishq tirī intihā ishq mirī intihā
tū bhī abhī nā-tamām maiñ bhī abhī nā-tamām
aah ki khoyā gayā tujh se faqīrī kā raaz
varna hai māl-e-faqīr saltanat-e-rūm-o-shām
digar-gūñ hai jahāñ tāroñ kī gardish tez hai saaqī
dil-e-har-zarra meñ ġhauġhā-e-rustā-ḳhez hai saaqī
matā-e-dīn-o-dānish luT ga.ī allāh-vāloñ kī
ye kis kāfir-adā kā ġhamza-e-ḳhūñ-rez hai saaqī
vahī derīna bīmārī vahī nā-mohkamī dil kī
ilaaj is kā vahī āb-e-nashāt-añgez hai saaqī
haram ke dil meñ soz-e-ārzū paidā nahīñ hotā
ki paidā.ī tirī ab tak hijāb-āmez hai saaqī
na uTThā phir koī 'rūmī' ajam ke lāla-zāroñ se
vahī āb-o-gil-e-īrāñ vahī tabrez hai saaqī
nahīñ hai nā-umīd 'iqbāl' apnī kisht-e-vīrāñ se
zarā nam ho to ye miTTī bahut zarḳhez hai saaqī
faqīr-e-rāh ko baḳhshe ga.e asrār-e-sultānī
bahā merī navā kī daulat-e-parvez hai saaqī
gesū-e-tābdār ko aur bhī tābdār kar
hosh o ḳhirad shikār kar qalb o nazar shikār kar
ishq bhī ho hijāb meñ husn bhī ho hijāb meñ
yā to ḳhud āshkār ho yā mujhe āshkār kar
tū hai muhīt-e-be-karāñ maiñ huuñ zarā sī aabjū
yā mujhe ham-kanār kar yā mujhe be-kanār kar
maiñ huuñ sadaf to tere haath mere guhar kī aabrū
maiñ huuñ ḳhazaf to tū mujhe gauhar-e-shāhvār kar
naġhma-e-nau-bahār agar mere nasīb meñ na ho
us dam-e-nīm-soz ko tā.irak-e-bahār kar
bāġh-e-bahisht se mujhe hukm-e-safar diyā thā kyuuñ
kār-e-jahāñ darāz hai ab mirā intizār kar
roz-e-hisāb jab mirā pesh ho daftar-e-amal
aap bhī sharmsār ho mujh ko bhī sharmsār kar
gulzār-e-hast-e-būd na begāna-vār dekh
hai dekhne kī chiiz ise baar baar dekh
aayā hai tū jahāñ meñ misāl-e-sharār dekh
dam de na jaa.e hastī-e-nā-pā.edār dekh
maanā ki terī diid ke qābil nahīñ huuñ maiñ
tū merā shauq dekh mirā intizār dekh
kholī haiñ zauq-e-dīd ne āñkheñ tirī agar
har rahguzar meñ naqsh-e-kaf-e-pā-e-yār dekh
hazār ḳhauf ho lekin zabāñ ho dil kī rafīq
yahī rahā hai azal se qalandaroñ kā tarīq
hujūm kyuuñ hai ziyāda sharāb-ḳhāne meñ
faqat ye baat ki pīr-e-muġhāñ hai mard-e-ḳhalīq
ilāj-e-zof-e-yaqīñ in se ho nahīñ saktā
ġharīb agarche haiñ 'rāzī' ke nukta-hā-e-daqīq
murīd-e-sāda to ro ro ke ho gayā taa.ib
ḳhudā kare ki mile shaiḳh ko bhī ye taufīq
usī tilism-e-kuhan meñ asiir hai aadam
baġhal meñ us kī haiñ ab tak butān-e-ahd-e-atīq
mire liye to hai iqrār-e-bil-lisāñ bhī bahut
hazār shukr ki mullā haiñ sāhib-e-tasdīq
agar ho ishq to hai kufr bhī musalmānī
na ho to mard-e-musalmāñ bhī kāfir o zindīq
ḳhird-mandoñ se kyā pūchhūñ ki merī ibtidā kyā hai
ki maiñ is fikr meñ rahtā huuñ merī intihā kyā hai
ḳhudī ko kar buland itnā ki har taqdīr se pahle
ḳhudā bande se ḳhud pūchhe batā terī razā kyā hai
maqām-e-guftugū kyā hai agar maiñ kīmiyā-gar huuñ
yahī soz-e-nafas hai aur merī kīmiyā kyā hai
nazar aa.iiñ mujhe taqdīr kī gahrā.iyāñ is meñ
na pūchh ai ham-nashīñ mujh se vo chashm-e-surma-sā kyā hai
agar hotā vo majzūb-e-farañgī is zamāne meñ
to 'iqbāl' us ko samjhātā maqām-e-kibriyā kyā hai
navā-e-sub.h-gāhī ne jigar ḳhuuñ kar diyā merā
ḳhudāyā jis ḳhatā kī ye sazā hai vo ḳhatā kyā hai
ḳhudī ho ilm se mohkam to ġhairat-e-jibrīl
agar ho ishq se mohkam to sūr-e-isrāfīl
azāb-e-dānish-e-hāzir se bā-ḳhabar huuñ maiñ
ki maiñ is aag meñ Daalā gayā huuñ misl-e-ḳhalīl
fareb-ḳhurda-e-manzil hai kārvāñ varna
ziyāda rāhat-e-manzil se hai nashāt-e-rahīl
nazar nahīñ to mire halqa-e-suḳhan meñ na baiTh
ki nukta-hā-e-ḳhudī haiñ misāl-e-teġh-e-asīl
mujhe vo dars-e-farñg aaj yaad aate haiñ
kahāñ huzūr kī lazzat kahāñ hijāb-e-dalīl
añdherī shab hai judā apne qāfile se hai tū
tire liye hai mirā shola-e-navā qindīl
ġharīb o saada o rañgīñ hai dāstān-e-haram
nihāyat is kī husain ibtidā hai ismā.īl
ḳhudī vo bahr hai jis kā koī kināra nahīñ
tū aabjū ise samjhā agar to chāra nahīñ
tilism-e-gumbad-e-gardūñ ko toḌ sakte haiñ
zujāj kī ye imārat hai sañg-e-ḳhāra nahīñ
ḳhudī meñ Dūbte haiñ phir ubhar bhī aate haiñ
magar ye hausla-e-mard-e-hech-kāra nahīñ
tire maqām ko anjum-shanās kyā jaane
ki ḳhāk-e-zinda hai tū tāba-e-sitāra nahīñ
yahīñ bahisht bhī hai huur o jibra.īl bhī hai
tirī nigah meñ abhī shoḳhi-e-nazāra nahīñ
mire junūñ ne zamāne ko ḳhuub pahchānā
vo pairahan mujhe baḳhshā ki paara paara nahīñ
ġhazab hai ain-e-karam meñ baḳhīl hai fitrat
ki lāl-e-nāb meñ ātish to hai sharāra nahīñ
kushāda dast-e-karam jab vo be-niyāz kare
niyāz-mand na kyuuñ ājizī pe naaz kare
biThā ke arsh pe rakkhā hai tū ne ai vaa.iz
ḳhudā vo kyā hai jo bandoñ se ehtirāz kare
mirī nigāh meñ vo riñd hī nahīñ saaqī
jo hoshiyārī o mastī meñ imtiyāz kare
mudām gosh-ba-dil rah ye saaz hai aisā
jo ho shikasta to paidā navā-e-rāz kare
koī ye pūchhe ki vaa.iz kā kyā bigaḌtā hai
jo be-amal pe bhī rahmat vo be-niyāz kare
suḳhan meñ soz ilāhī kahāñ se aatā hai
ye chiiz vo hai ki patthar ko bhī gudāz kare
tam.īz-e-lāla-o-gul se hai nāla-e-bulbul
jahāñ meñ vā na koī chashm-e-imtiyāz kare
ġhurūr-e-zohd ne sikhlā diyā hai vaa.iz ko
ki bandagān-e-ḳhudā par zabāñ darāz kare
havā ho aisī ki hindostāñ se ai 'iqbāl'
uḌā ke mujh ko ġhubār-e-rah-e-hijāz kare
lā phir ik baar vahī baada o jaam ai saaqī
haath aa jaa.e mujhe merā maqām ai saaqī
tiin sau saal se haiñ hind ke mai-ḳhāne band
ab munāsib hai tirā faiz ho aam ai saaqī
merī mīnā-e-ġhazal meñ thī zarā sī baaqī
sheḳh kahtā hai ki hai ye bhī harām ai saaqī
sher mardoñ se huā besha-e-tehqīq tahī
rah ga.e suufī o mullā ke ġhulām ai saaqī
ishq kī teġh-e-jigar-dār uḌā lī kis ne
ilm ke haath meñ ḳhālī hai niyām ai saaqī
siina raushan ho to hai soz-e-suḳhan ain-e-hayāt
ho na raushan to suḳhan marg-e-davām ai saaqī
tū mirī raat ko mahtāb se mahrūm na rakh
tire paimāne meñ hai māh-e-tamām ai saaqī
maqām-e-bandagī de kar na luuñ shān-e-ḳhudāvandī
tire āzād bandoñ kī na ye duniyā na vo duniyā
yahāñ marne kī pābandī vahāñ jiine kī pābandī
hijāb iksīr hai āvāra-e-kū-e-mohabbat ko
mirī ātish ko bhaḌkātī hai terī der-paivandī
guzar-auqāt kar letā hai ye koh o bayābāñ meñ
ki shāhīñ ke liye zillat hai kār-e-āshiyāñ-bandī
ye faizān-e-nazar thā yā ki maktab kī karāmat thī
sikhā.e kis ne ismā.īl ko ādāb-e-farzandī
ziyārat-gāh-e-ahl-e-azm-o-himmat hai lahad merī
ki ḳhāk-e-rāh ko maiñ ne batāyā rāz-e-alvandī
mirī mashshātgī kī kyā zarūrat husn-e-ma.anī ko
ki fitrat ḳhud-ba-ḳhud kartī hai laale kī hinā-bandī
merī navā-e-shauq se shor harīm-e-zāt meñ
ġhulġhula-hā-e-al-amāñ but-kada-e-sifāt meñ
huur o farishta haiñ asiir mere taḳhaiyyulāt meñ
merī nigāh se ḳhalal terī tajalliyāt meñ
garche hai merī justujū dair o haram kī naqsha-band
merī fuġhāñ se rustaḳhez ka.aba o somnāt meñ
gaah mirī nigāh-e-tez chiir ga.ī dil-e-vajūd
gaah ulajh ke rah ga.ī mere tavahhumāt meñ
tū ne ye kyā ġhazab kiyā mujh ko bhī faash kar diyā
maiñ hī to ek raaz thā sīna-e-kā.enāt meñ
na taḳht-o-tāj meñ ne lashkar-o-sipāh meñ hai
jo baat mard-e-qalandar kī bārgāh meñ hai
sanam-kada hai jahāñ aur mard-e-haq hai ḳhalīl
ye nukta vo hai ki poshīda lā-ilāh meñ hai
vahī jahāñ hai tirā jis ko tū kare paidā
ye sañg-o-ḳhisht nahīñ jo tirī nigāh meñ hai
mah o sitāra se aage maqām hai jis kā
vo musht-e-ḳhāk abhī āvārgān-e-rāh meñ hai
ḳhabar milī hai ḳhudāyān-e-bahr-o-bar se mujhe
farañg rahguzar-e-sail-e-be-panāh meñ hai
talāsh us kī fazāoñ meñ kar nasīb apnā
jahān-e-tāza mirī āh-e-sub.h-gāh meñ hai
mire kadū ko ġhanīmat samajh ki bāda-e-nāb
na madrase meñ hai baaqī na ḳhānqāh meñ hai
naala hai bulbul-e-shorīda tirā ḳhaam abhī
apne siine meñ ise aur zarā thaam abhī
puḳhta hotī hai agar maslahat-andesh ho aql
ishq ho maslahat-andesh to hai ḳhaam abhī
be-ḳhatar kuud paḌā ātish-e-namrūd meñ ishq
aql hai mahv-e-tamāshā-e-lab-e-bām abhī
ishq farmūda-e-qāsid se subuk-gām-e-amal
aql samjhī hī nahīñ ma.anī-e-paiġhām abhī
sheva-e-ishq hai āzādī o dahr-āshobī
tū hai zunnārī-e-but-ḳhāna-e-ayyām abhī
uzr-e-parhez pe kahtā hai bigaḌ kar saaqī
hai tire dil meñ vahī kāvish-e-anjām abhī
sa.ī-e-paiham hai tarāzu-e-kam-o-kaif-e-hayāt
terī mīzāñ hai shumār-e-sahar-o-shām abhī
abr-e-naisāñ ye tunuk-baḳhshī-e-shabnam kab tak
mere kohsār ke laale haiñ tahī-jām abhī
bāda-gardān-e-ajam vo arabī merī sharāb
mire sāġhar se jhijakte haiñ mai-āshām abhī
ḳhabar 'iqbāl' kī laa.ī hai gulistāñ se nasīm
nau-giraftār phaḌaktā hai tah-e-dām abhī
tū abhī rahguzar meñ hai qaid-e-maqām se guzar
misr o hijāz se guzar pāras o shaam se guzar
jis kā amal hai be-ġharaz us kī jazā kuchh aur hai
huur o ḳhiyām se guzar bāda-o-jām se guzar
garche hai dil-kushā bahut husn-e-farañg kī bahār
tā.erak-e-buland-bām dāna-o-dām se guzar
koh-shigāf terī zarb tujh se kushād-e-sharq-o-ġharb
teġh-e-hilāl kī tarah aish-e-niyām se guzar
terā imaam be-huzūr terī namāz be-surūr
aisī namāz se guzar aise imaam se guzar
vahī merī kam-nasībī vahī terī be-niyāzī
mire kaam kuchh na aayā ye kamāl-e-nai-navāzī
maiñ kahāñ huuñ tū kahāñ hai ye makāñ ki lā-makāñ hai
ye jahāñ mirā jahāñ hai ki tirī karishma-sāzī
isī kashmakash meñ guzrīñ mirī zindagī kī rāteñ
kabhī soz-o-sāz-e-'rūmī' kabhī pech-o-tāb-e-'rāzī'
vo fareb-ḳhurda shāhīñ ki palā ho kargasoñ meñ
use kyā ḳhabar ki kyā hai rah-o-rasm-e-shāhbāzī
na zabāñ koī ġhazal kī na zabāñ se bā-ḳhabar maiñ
koī dil-kushā sadā ho ajamī ho yā ki taazī
nahīñ faqr o saltanat meñ koī imtiyāz aisā
ye sipah kī teġh-bāzī vo nigah kī teġh-bāzī
koī kārvāñ se TuuTā koī bad-gumāñ haram se
ki amīr-e-kārvāñ meñ nahīñ ḳhū-e-dil-navāzī
ye payām de ga.ī hai mujhe bād-e-sub.h-gāhī
ki ḳhudī ke ārifoñ kā hai maqām pādshāhī
tirī zindagī isī se tirī aabrū isī se
jo rahī ḳhudī to shāhī na rahī to rū-siyāhī
na diyā nishān-e-manzil mujhe ai hakīm tū ne
mujhe kyā gila ho tujh se tū na rah-nashīñ na raahī
mire halqa-e-suḳhan meñ abhī zer-e-tarbiyat haiñ
vo gadā ki jānte haiñ rah-o-rasm-e-kaj-kulāhī
ye muāmle haiñ nāzuk jo tirī razā ho tū kar
ki mujhe to ḳhush na aayā ye tarīq-e-ḳhānqāhī
tū humā kā hai shikārī abhī ibtidā hai terī
nahīñ maslahat se ḳhālī ye jahān-e-murġh-o-māhī
tū arab ho yā ajam ho tirā lā ilaah illā
luġhat-e-ġharīb jab tak tirā dil na de gavāhī
zāhir ki aañkh se na tamāshā kare koī
ho dekhnā to dīda-e-dil vā kare koī
zamāna aayā hai be-hijābī kā aam dīdār-e-yār hogā
sukūt thā parda-dār jis kā vo raaz ab āshkār hogā
guzar gayā ab vo daur saaqī ki chhup ke piite the piine vaale
banegā saarā jahān mai-ḳhāna har koī bāda-ḳhvār hogā
kabhī jo āvāra-e-junūñ the vo bastiyoñ meñ aa baseñge
barahna-pā.ī vahī rahegī magar nayā ḳhār-zār hogā
sunā diyā gosh muntazir ko hijāz kī ḳhāmushī ne āḳhir
jo ahd sahrā.iyoñ se bāñdhā gayā thā par ustuvār hogā
nikal ke sahrā se jis ne ruumā kī saltanat ko ulaT diyā thā
sunā hai ye qudsiyoñ se maiñ ne vo sher phir hoshiyār hogā
kiyā mirā tazkira jo saaqī ne bāda-ḳhvāroñ kī anjuman meñ
to piir mai-ḳhāna sun ke kahne lagā ki muñh phaT hai ḳhaar hogā
dayār maġhrib ke rahne vaalo ḳhudā kī bastī dukāñ nahīñ hai
kharā hai jise tum samajh rahe ho vo ab zar kam-ayār hogā
tumhārī tahzīb apne ḳhanjar se aap hī ḳhud-kushī karegī
jo shāḳh-e-nāzuk pe āshiyāna banegā nā-pā.edār hogā
safīna-e-barg-e-gul banā legā qāfila mor-e-nā-tavāñ kā
hazār maujoñ kī ho kashākash magar ye dariyā se paar hogā
chaman meñ laala dikhātā phirtā hai daaġh apnā kalī kalī ko
ye jāntā hai ki is dikhāve se dil jaloñ meñ shumār hogā
jo ek thā ai nigāh tū ne hazār kar ke hameñ dikhāyā
yahī agar kaifiyat hai terī to phir kise e'tibār hogā
kahā jo qamrī se maiñ ne ik din yahāñ ke āzād pāgal haiñ
to ġhunche kahne lage hamāre chaman kā ye rāzdār hogā
ḳhudā ke āshiq to haiñ hazāroñ banoñ meñ phirte haiñ maare maare
maiñ us kā banda banūñgā jis ko ḳhudā ke bandoñ se pyaar hogā
ye rasm barham fanā hai ai dil gunāh hai jumbish nazar bhī
rahegī kyā aabrū hamārī jo tū yahāñ be-qarār hogā
maiñ zulmat-e-shab meñ le ke niklūñgā apne darmāñda kārvāñ ko
shah nishāñ hogī aah merī nafas mirā sho.ala baar hogā
nahīñ hai ġhair az numūd kuchh bhī jo mudda.ā terī zindagī kā
tū ik nafas meñ jahāñ se miTnā tujhe misāl sharār hogā
na pūchh iqbāl kā Thikāna abhī vahī kaifiyat hai us kī
kahīñ sar-e-rāh-guzār baiThā sitam-kash intizār hogā
burī aur bhalī sab guzar jā.egī
ye kashtī yūñhī paar utar jā.egī
milegā na gulchīñ ko gul kā patā
har ik pañkhuḌī yuuñ bikhar jā.egī
raheñge na mallāh ye din sadā
koī din meñ gañgā utar jā.egī
idhar ek ham aur zamāna udhar
ye baazī to so bisve har jā.egī
banāvaT kī sheḳhī nahīñ rahtī shaiḳh
ye izzat to jā.egī par jā.egī
na puurī huī haiñ umīdeñ na hoñ
yūñhī umr saarī guzar jā.egī
suneñge na 'hālī' kī kab tak sadā
yahī ek din kaam kar jā.egī
dil ko dard-āshnā kiyā tū ne
dard-e-dil ko davā kiyā tū ne
tab-e-insāñ ko dī sirisht-e-vafā
ḳhaak ko kīmiyā kiyā tū ne
vasl-e-jānāñ muhāl Thahrāyā
qatl-e-āshiq ravā kiyā tū ne
thā na juz ġham bisāt-e-āshiq meñ
ġham ko rāhat-fazā kiyā tū ne
jaan thī ik vabāl furqat meñ
shauq ko jāñ-guzā kiyā tū ne
thī mohabbat meñ nañg minnat-e-ġhair
jazb-e-dil ko rasā kiyā tū ne
raah zāhid ko jab kahīñ na milī
dar-e-mai-ḳhāna vā kiyā tū ne
qat.a hone hī jab lagā paivand
ġhair ko āshnā kiyā tū ne
thī jahāñ kārvāñ ko denī raah
ishq ko rahnumā kiyā tū ne
naav bhar kar jahāñ Dubonī thī
aql ko nāḳhudā kiyā tū ne
baḌh ga.ī jab pidar ko mehr-e-pisar
us ko us se judā kiyā tū ne
jab huā mulk o maal rahzan-e-hosh
bādshah ko gadā kiyā tū ne
jab milī kām-e-jāñ ko lazzat-e-dard
dard ko be-davā kiyā tū ne
jab diyā rāh-rau ko zauq-e-talab
sa.ī ko nā-rasā kiyā tū ne
parda-e-chashm the hijāb bahut
husn ko ḳhud-numā kiyā tū ne
ishq ko tāb-e-intizār na thī
ġhurfa ik dil meñ vā kiyā tū ne
haram ābād aur dair ḳharāb
jo kiyā sab bajā kiyā tū ne
saḳht afsurda tab.a thī ahbāb
ham ko jaadū navā kiyā tū ne
phir jo dekhā to kuchh na thā yā rab
kaun pūchhe ki kyā kiyā tū ne
'hālī' uTThā hilā ke mahfil ko
āḳhir apnā kahā kiyā tū ne
ġham-e-furqat hī meñ marnā ho to dushvār nahīñ
shādi-e-vasl bhī āshiq ko sazā-vār nahīñ
ḳhūb-rūī ke liye zishtī-e-ḳhū bhī hai zarūr
sach to ye hai ki koī tujh sā tarah-dār nahīñ
qaul dene meñ ta.ammul na qasam se inkār
ham ko sachchā nazar aatā koī iqrār nahīñ
kal ḳharābāt meñ ik goshe se aatī thī sadā
dil meñ sab kuchh hai magar ruḳhsat-e-guftār nahīñ
haq huā kis se adā us kī vafādārī kā
jis ke nazdīk jafā bā.is-e-āzār nahīñ
dekhte haiñ ki pahuñchtī hai vahāñ kaun sī raah
ka.aba o dair se kuchh ham ko sarokār nahīñ
hoñge qaa.il vo abhī matla-e-sānī sun kar
jo tajallī meñ ye kahte haiñ ki takrār nahīñ
hai justujū ki ḳhuub se hai ḳhūb-tar kahāñ
ab Thahartī hai dekhiye jā kar nazar kahāñ
haiñ daur-e-jām-e-avval-e-shab meñ ḳhudī se duur
hotī hai aaj dekhiye ham ko sahar kahāñ
yā rab is iḳhtilāt kā anjām ho ba-ḳhair
thā us ko ham se rabt magar is qadar kahāñ
ik umr chāhiye ki gavārā ho nīsh-e-ishq
rakkhī hai aaj lazzat-e-zaḳhm-e-jigar kahāñ
bas ho chukā bayāñ kasal-o-ranj-e-rāh kā
ḳhat kā mire javāb hai ai nāma-bar kahāñ
kaun o makāñ se hai dil-e-vahshī kanāra-gīr
is ḳhānumāñ-ḳharāb ne DhūñDā hai ghar kahāñ
ham jis pe mar rahe haiñ vo hai baat hī kuchh aur
aalam meñ tujh se laakh sahī tū magar kahāñ
hotī nahīñ qubūl duā tark-e-ishq kī
dil chāhtā na ho to zabāñ meñ asar kahāñ
'hālī' nashāt-e-naġhma-o-mai DhūñDhte ho ab
aa.e ho vaqt-e-sub.h rahe raat bhar kahāñ
kabk o qumrī meñ hai jhagḌā ki chaman kis kā hai
kal batā degī ḳhizāñ ye ki vatan kis kā hai
faisla gardish-e-daurāñ ne kiyā hai sau baar
marv kis kā hai badaḳhshān o ḳhutan kis kā hai
dam se yūsuf ke jab ābād thā yāqūb kā ghar
charḳh kahtā thā ki ye bait-e-huzan kis kā hai
mutma.in is se musalmāñ na masīhī na yahūd
dost kyā jāniye ye charḳh-e-kuhan kis kā hai
vaa.iz ik aib se tū paak hai yā zāt-e-ḳhudā
varna be-aib zamāne meñ chalan kis kā hai
aaj kuchh aur dinoñ se hai sivā istiġhrāq
azm-e-tasḳhīr phir ai sheḳh-e-zaman kis kā hai
aañkh paḌtī hai har ik ahl-e-nazar kī tum par
tum meñ ruup ai gul o nasrīn o saman kis kā hai
ishq udhar aql idhar dhun meñ chale haiñ terī
rasta ab dekhiye donoñ meñ kaThin kis kā hai
shaan dekhī nahīñ gar tū ne chaman meñ us kī
valvala tujh meñ ye ai murġh-e-chaman kis kā hai
haiñ fasāhat meñ masal vaa.iz o 'hālī' donoñ
dekhnā ye hai ki be-lāg suḳhan kis kā hai
kah do koī saaqī se ki ham marte haiñ pyāse
gar mai nahīñ de zahr hī kā jaam balā se
jo kuchh hai so hai us ke taġhāful kī shikāyat
qāsid se hai takrār na jhagḌā hai sabā se
dallāla ne ummīd dilā.ī to hai lekin
dete nahīñ kuchh dil ko tasallī ye dilāse
hai vasl to taqdīr ke haath ai shah-e-ḳhūbāñ
yaañ haiñ to faqat terī mohabbat ke haiñ pyāse
pyāse tire sar-gashta haiñ jo rāh-e-talab meñ
hoñToñ ko vo karte nahīñ tar āb-e-baqā se
dar guzre davā se to bharose pe duā ke
dar guzreñ duā se bhī duā hai ye ḳhudā se
ik dard ho bas aaTh pahar dil meñ ki jis ko
taḳhfīf davā se ho na taskīn duā se
'hālī' dil-e-insāñ meñ hai gum daulat-e-kaunain
sharminda hoñ kyuuñ ġhair ke ehsān-o-atā se
jab vaqt paḌe dījiye dastak dar-e-dil par
jhukiye fuqarā se na jhamkiye umrā se
kar ke bīmār dī davā tū ne
jaan se pahle dil liyā tū ne
rah-rav-e-tishna-lab na ghabrānā
ab liyā chashma-e-baqā tū ne
shaiḳh jab dil hī dair meñ na lagā
aa ke masjid se kyā liyā tū ne
duur ho ai dil-e-ma.āl andesh
kho diyā umr kā mazā tū ne
ek begāna vaar kar ke nigāh
kyā kiyā chashm-e-āshnā tū ne
dil o diiñ kho ke aa.e the sū-e-dair
yaañ bhī sab kuchh diyā ḳhudā tū ne
ḳhush hai ummīd-e-ḳhuld par 'hālī'
koī pūchhe ki kyā kiyā tū ne
ḳhūbiyāñ apne meñ go be-intihā paate haiñ ham
par har ik ḳhūbī meñ daaġh ik aib kā paate haiñ ham
ḳhauf kā koī nishāñ zāhir nahīñ afa.āl meñ
go ki dil meñ muttasil ḳhauf-e-ḳhudā paate haiñ ham
karte haiñ taa.at to kuchh ḳhvāhāñ numā.ish ke nahīñ
par gunah chhup chhup ke karne meñ mazā paate haiñ ham
diida o dil ko ḳhayānat se nahīñ rakh sakte baaz
garche dast-o-pā ko aksar be-ḳhatā paate haiñ ham
dil meñ dard-e-ishq ne muddat se kar rakkhā hai ghar
par use ālūda-e-hirs-o-havā paate haiñ ham
ho ke nādim jurm se phir jurm karte haiñ vahī
jurm se go aap ko nādim sadā paate haiñ ham
haiñ fidā un dostoñ par jin meñ ho sidq o safā
par bahut kam aap meñ sidq o safā paate haiñ ham
go kisī ko aap se hone nahīñ dete ḳhafā
ik jahāñ se aap ko lekin ḳhafā paate haiñ ham
jānte apne sivā sab ko haiñ be-mehr o vafā
apne meñ gar shamma-e-mehr-o-vafā paate haiñ ham
buḳhl se mansūb karte haiñ zamāne ko sadā
gar kabhī taufīq-e-īsār o atā paate haiñ ham
ho agar maqsad meñ nākāmī to kar sakte haiñ sabr
dard-e-ḳhud-kāmī ko lekin be-davā paate haiñ ham
Thaharte jaate haiñ jitne chashm-e-ālam meñ bhale
haal nafs-e-dūñ kā utnā hī burā paate haiñ ham
jis qadar jhuk jhuk ke milte haiñ buzurg o ḳhurd se
kibr o naaz utnā hī apne meñ sivā paate haiñ ham
go bhalā.ī karke ham-jinsoñ se ḳhush hotā hai jī
tah-nashīñ us meñ magar durd-e-riyā paate haiñ ham
hai ridā-e-nek-nāmī dosh par apne magar
daaġh rusvā.ī ke kuchh zer-e-ridā paate haiñ ham
raah ke tālib haiñ par be-rāh paḌte haiñ qadam
dekhiye kyā DhūñDhte haiñ aur kyā paate haiñ ham
nuur ke ham ne gale dekhe haiñ ai 'hālī' magar
rañg kuchh terī alāpoñ meñ nayā paate haiñ ham
koī mahram nahīñ miltā jahāñ meñ
mujhe kahnā hai kuchh apnī zabāñ meñ
qafas meñ jī nahīñ lagtā kisī tarah
lagā do aag koī āshiyāñ meñ
koī din bul-havas bhī shaad ho leñ
dharā kyā hai ishārāt-e-nihāñ meñ
kahīñ anjām aa pahuñchā vafā kā
ghulā jaatā huuñ ab ke imtihāñ meñ
nayā hai lījiye jab naam us kā
bahut vus.at hai merī dāstāñ meñ
dil-e-pur-dard se kuchh kaam lūñgā
agar fursat milī mujh ko jahāñ meñ
bahut jī ḳhush huā 'hālī' se mil kar
abhī kuchh log baaqī haiñ jahāñ meñ
ranj aur ranj bhī tanhā.ī kā
vaqt pahuñchā mirī rusvā.ī kā
umr shāyad na kare aaj vafā
kāTnā hai shab-e-tanhā.ī kā
tum ne kyuuñ vasl meñ pahlū badlā
kis ko da.avā hai shakebā.ī kā
ek din raah pe jā pahuñche ham
shauq thā bādiya-paimā.ī kā
us se nādān hī ban kar miliye
kuchh ijāra nahīñ dānā.ī kā
saat pardoñ meñ nahīñ Thahartī aañkh
hausla kyā hai tamāshā.ī kā
darmiyāñ pā-e-nazar hai jab tak
ham ko da.avā nahīñ bīnā.ī kā
kuchh to hai qadr tamāshā.ī kī
hai jo ye shauq ḳhud-ārā.ī kā
us ko chhoḌā to hai lekin ai dil
mujh ko Dar hai tirī ḳhud-rā.ī kā
bazm-e-dushman meñ na jī se utrā
pūchhnā kyā tirī zebā.ī kā
yahī anjām thā ai fasl-e-ḳhizāñ
gul o bulbul kī shanāsā.ī kā
madad ai jazba-e-taufīq ki yaañ
ho chukā kaam tavānā.ī kā
mohtasib uzr bahut haiñ lekin
izn ham ko nahīñ goyā.ī kā
hoñge 'hālī' se bahut āvāra
ghar abhī duur hai rusvā.ī kā
vaañ agar jaa.eñ to le kar jaa.eñ kyā
muñh use ham jā ke ye dikhlā.eñ kyā
dil meñ hai baaqī vahī hirs-e-gunāh
phir kiye se apne ham pachhtā.eñ kyā
aao leñ us ko hamīñ jā kar manā
us kī be-parvā.iyoñ par jaa.eñ kyā
dil ko masjid se na mandir se hai uns
aise vahshī ko kahīñ bahlā.eñ kyā
jāntā duniyā ko hai ik khel tū
khel qudrat ke tujhe dikhlā.eñ kyā
umr kī manzil to juuñ tuuñ kaT ga.ī
marhale ab dekhiye pesh aa.eñ kyā
dil ko sab bātoñ kī hai nāseh ḳhabar
samjhe samjhā.e ko bas samjhā.eñ kyā
maan liije shaiḳh jo da.avā kare
ik buzurg-e-dīñ ko ham jhuTlā.eñ kyā
ho chuke 'hālī' ġhazal-ḳhvānī ke din
rāgnī be-vaqt kī ab gaa.eñ kyā
vasl kā us ke dil-e-zār tamannā.ī hai
na mulāqāt hai jis se na shanāsā.ī hai
qat.a ummīd ne dil kar diye yaksū sad shukr
shakl muddat meñ ye allāh ne dikhlā.ī hai
quvvat-e-dast-e-ḳhudā.ī hai shakebā.ī meñ
vaqt jab aa ke paḌā hai yahī kaam aa.ī hai
Dar nahīñ ġhair kā jo kuchh hai so apnā Dar hai
ham ne jab khaa.ī hai apne hī se zak khaa.ī hai
nashe meñ chuur na hoñ jhāñjh meñ maḳhmūr na hoñ
pand ye pīr-e-ḳharābāt ne farmā.ī hai
nazar aatī nahīñ ab dil meñ tamannā koī
baad muddat ke tamannā mirī bar aa.ī hai
baat sachchī kahī aur uñgliyāñ uTThīñ sab kī
sach meñ 'hālī' koī rusvā.ī sī rusvā.ī hai
baat karnī mujhe mushkil kabhī aisī to na thī
jaisī ab hai tirī mahfil kabhī aisī to na thī
le gayā chhīn ke kaun aaj tirā sabr o qarār
be-qarārī tujhe ai dil kabhī aisī to na thī
us kī āñkhoñ ne ḳhudā jaane kiyā kyā jaadū
ki tabī.at mirī maa.il kabhī aisī to na thī
aks-e-ruḳhsār ne kis ke hai tujhe chamkāyā
taab tujh meñ mah-e-kāmil kabhī aisī to na thī
ab kī jo rāh-e-mohabbat meñ uThā.ī taklīf
saḳht hotī hameñ manzil kabhī aisī to na thī
pā-e-kūbāñ koī zindāñ meñ nayā hai majnūñ
aatī āvāz-e-salāsil kabhī aisī to na thī
nigah-e-yār ko ab kyuuñ hai taġhāful ai dil
vo tire haal se ġhāfil kabhī aisī to na thī
chashm-e-qātil mirī dushman thī hamesha lekin
jaisī ab ho ga.ī qātil kabhī aisī to na thī
kyā sabab tū jo bigaḌtā hai 'zafar' se har baar
ḳhū tirī hūr-shamā.il kabhī aisī to na thī
ga.ī yak-ba-yak jo havā palaT nahīñ dil ko mere qarār hai
karūñ us sitam ko maiñ kyā bayāñ mirā ġham se siina figār hai
ye re.āyā-e-hind tabah huī kahūñ kyā jo in pe jafā huī
jise dekhā hākim-e-vaqt ne kahā ye bhī qābil-e-dār hai
ye kisī ne zulm bhī hai sunā ki dī phāñsī logoñ ko be-gunāh
vahī kalma-goyoñ kī samt se abhī dil meñ un ke buḳhār hai
na thā shahr-e-dehlī ye thā chaman kaho kis tarah kā thā yaañ aman
jo ḳhitāb thā vo miTā diyā faqat ab to ujḌā dayār hai
yahī tañg haal jo sab kā hai ye karishma qudrat-e-rab kā hai
jo bahār thī so ḳhizāñ huī jo ḳhizāñ thī ab vo bahār hai
shab-o-roz phuul meñ jo tule kaho ḳhār-e-ġham ko vo kyā sahe
mile tauq qaid meñ jab unheñ kahā gul ke badle ye haar hai
sabhī jaada mātam-e-saḳht hai kaho kaisī gardish-e-baḳht hai
na vo taaj hai na vo taḳht hai na vo shaah hai na dayār hai
jo sulūk karte the aur se vahī ab haiñ kitne zalīl se
vo haiñ tañg charḳh ke jaur se rahā tan pe un ke na taar hai
na vabāl tan pe hai sar mirā nahīñ jaan jaane kā Dar zarā
kaTe ġham hii, nikle jo dam mirā mujhe apnī zindagī baar hai
kyā hai ġham 'zafar' tujhe hashr kā jo ḳhudā ne chāhā to barmalā
hameñ hai vasīla rasūl kā vo hamārā hāmī-e-kār hai
hai dil ko jo yaad aa.ī falak-e-pīr kisī kī
āñkhoñ ke tale phirtī hai tasvīr kisī kī
girya bhī hai naala bhī hai aur āh-o-fuġhāñ bhī
par dil meñ huī us ke na tāsīr kisī kī
haath aa.e hai kyā ḳhaak tire ḳhāk-e-kaf-e-pā
jab tak ki na qismat meñ ho iksīr kisī kī
yaaro vo hai bigḌā huā bāteñ na banāo
kuchh pesh nahīñ jaane kī taqrīr kisī kī
nāzāñ na ho mun.im ki jahāñ terā mahal hai
hovegī yahāñ pahle bhī ta.amīr kisī kī
merī girah-e-dil na khulī hai na khulegī
jab tak na khule zulf-e-girah-gīr kisī kī
aatā bhī agar hai to vo phir jaa.e hai ulTā
jis vaqt ulaT jaa.e hai taqdīr kisī kī
is abrū o mizhgāñ se 'zafar' tez ziyāda
ḳhanjar na kisī kā hai na shamshīr kisī kī
jo dil se udhar jaa.e nazar dil ho giraftār
mujrim ho koī aur ho taqsīr kisī kī
ham ye to nahīñ kahte ki ġham kah nahīñ sakte
par jo sabab-e-ġhum hai vo ham kah nahīñ sakte
ham dekhte haiñ tum meñ ḳhudā jaane buto kyā
is bhed ko allāh kī qasam kah nahīñ sakte
rusvā-e-jahāñ kartā hai ro ro ke hameñ tū
ham tujhe kuchh ai dīda-e-nam kah nahīñ sakte
kyā pūchhtā hai ham se tū ai shoḳh sitamgar
jo tū ne kiye ham pe sitam kah nahīñ sakte
hai sabr jinheñ talḳh-kalāmī ko tumhārī
sharbat hī batāte haiñ sam kah nahīñ sakte
jab kahte haiñ kuchh baat rukāvaT kī tire ham
ruk jaatā hai ye siine meñ dam kah nahīñ sakte
allāh re tirā ro.ab ki ahvāl-e-dil apnā
de dete haiñ ham kar ke raqam kah nahīñ sakte
tubā-e-bahishtī hai tumhārā qad-e-ra.anā
ham kyūñkar kaheñ sarv-e-iram kah nahīñ sakte
jo ham pe shab-e-hijr meñ us māh-e-laqā ke
guzre haiñ 'zafar' rañj o alam kah nahīñ sakte
havā meñ phirte ho kyā hirs aur havā ke liye
ġhurūr chhoḌ do ai ġhāfilo ḳhudā ke liye
girā diyā hai hameñ kis ne chāh-e-ulfat meñ
ham aap Duube kisī apne āshnā ke liye
jahāñ meñ chāhiye aivān o qasr shāhoñ ko
ye ek gumbad-e-gardūñ hai bas gadā ke liye
vo ā.īna hai ki jis ko hai hājat-e-sīmāb
ik iztirāb hai kaafī dil-e-safā ke liye
tapish se dil kā ho kyā jaane siine meñ kyā haal
jo tere tiir kā rauzan na ho havā ke liye
tabīb-e-ishq kī dukkāñ meñ DhūñDte phirte
ye dardmand-e-mohabbat tirī davā ke liye
jo haath aa.e 'zafar' ḳhāk-pā-e-'faḳhruddīn'
to maiñ rakhūñ use āñkhoñ ke tūtiyā ke liye
hote hote chashm se aaj ashk-bārī rah ga.ī
aabrū baare tirī abr-e-bahārī rah ga.ī
aate aate is taraf un kī savārī rah ga.ī
dil kī dil meñ ārzū-e-jāñ-nisārī rah ga.ī
ham ko ḳhatra thā ki logoñ meñ thā charchā aur kuchh
baat ḳhat aane se tere par hamārī rah ga.ī
TukḌe TukḌe ho ke uḌ jā.egā sab sañg-e-mazār
dil meñ ba.ad-az-marg kuchh gar be-qarārī rah ga.ī
itnā miliye ḳhaak meñ jo ḳhaak meñ DhūñDe koī
ḳhāksārī ḳhaak kī gar ḳhāksārī rah ga.ī
aao gar aanā hai kyuuñ gin gin ke rakhte ho qadam
aur koī dam kī hai yaañ dam-shumārī rah ga.ī
ho gayā jis din se apne dil par us ko iḳhtiyār
iḳhtiyār apnā gayā be-iḳhtiyārī rah ga.ī
jab qadam us kāfir-e-bad-kesh kī jānib baḌhe
duur pahuñche sau qadam parhez-gārī rah ga.ī
khīñchte hī teġh adā ke dam huā apnā havā
aah dil meñ ārzū-e-zaḳhm-e-kārī rah ga.ī
aur to ġham-ḳhvār saare kar chuke ġham-ḳhvārgī
ab faqat hai ek ġham kī ġham-gusārī rah ga.ī
shikva ayyārī kā yāroñ se bajā hai ai 'zafar'
is zamāne meñ yahī hai rasm-e-yārī rah ga.ī
itnā na apne jaame se bāhar nikal ke chal
duniyā hai chal-chalāv kā rasta sambhal ke chal
kam-zarf pur-ġhurūr zarā apnā zarf dekh
mānind josh-e-ġham na ziyāda ubal ke chal
fursat hai ik sadā kī yahāñ soz-e-dil ke saath
us par sapand-vār na itnā uchhal ke chal
ye ġhol-vash haiñ in ko samajh tū na rahnumā
saa.e se bach ke ahl-e-fareb-o-daġhal ke chal
auroñ ke bal pe bal na kar itnā na chal nikal
bal hai to bal ke bal pe tū kuchh apne bal ke chal
insāñ ko kal kā putlā banāyā hai us ne aap
aur aap hī vo kahtā hai putle ko kal ke chal
phir āñkheñ bhī to diiñ haiñ ki rakh dekh kar qadam
kahtā hai kaun tujh ko na chal chal sambhal ke chal
hai turfa amn-gāh nihāñ-ḳhāna-e-adam
āñkhoñ ke rū-ba-rū se tū logoñ ke Tal ke chal
kyā chal sakegā ham se ki pahchānte haiñ ham
tū laakh apnī chaal ko zālim badal ke chal
hai sham.a sar ke bal jo mohabbat meñ garm ho
parvāna apne dil se ye kahtā hai jal ke chal
bulbul ke hosh nik.hat-e-gul kī tarah uḌā
gulshan meñ mere saath zarā itr mal ke chal
gar qasd sū-e-dil hai tirā ai nigāh-e-yār
do-chār tiir paik se aage ajal ke chal
jo imtihān-e-tab.a kare apnā ai 'zafar'
to kah do us ko taur pe tū is ġhazal ke chal
jigar ke TukḌe hue jal ke dil kabāb huā
ye ishq jaan ko mere koī azaab huā
kiyā jo qatl mujhe tum ne ḳhuub kaam kiyā
ki maiñ azaab se chhūTā tumheñ savāb huā
kabhī to shefta us ne kahā kabhī shaidā
ġharaz ki roz nayā ik mujhe ḳhitāb huā
piyūñ na rashk se ḳhuuñ kyūñki dam-ba-dam apnā
ki saath ġhair ke vo aaj ham-sharāb huā
tumhāre lab ke lab-e-jām ne liye bose
lab apne kaaTā kiyā maiñ na kāmyāb huā
galī galī tirī ḳhātir phirā ba-chashm-e-pur-āb
lagā ke tujh se dil apnā bahut ḳharāb huā
tirī galī meñ bahā.e phire hai sail-e-sarishk
hamārā kāsa-e-sar kyā huā habāb huā
javāb-e-ḳhat ke na likhne se ye huā mālūm
ki aaj se hameñ ai nāma-bar javāb huā
mañgā.ī thī tirī tasvīr dil kī taskīñ ko
mujhe to dekhte hī aur iztirāb huā
sitam tumhāre bahut aur din hisāb kā ek
mujhe hai soch ye hī kis tarah hisāb huā
'zafar' badal ke radīf aur tū ġhazal vo sunā
ki jis kā tujh se har ik sher intiḳhāb huā
kyūñki ham duniyā meñ aa.e kuchh sabab khultā nahīñ
ik sabab kyā bhed vaañ kā sab kā sab khultā nahīñ
pūchhtā hai haal bhī gar vo to maare sharm ke
ġhuncha-e-tasvīr ke mānind lab khultā nahīñ
shāhid-e-maqsūd tak pahuñcheñge kyūñkar dekhiye
band hai bāb-e-tamannā hai ġhazab khultā nahīñ
band hai jis ḳhāna-e-zindāñ meñ dīvāna terā
us kā darvāza parī-rū roz o shab khultā nahīñ
dil hai ye ġhuncha nahīñ hai is kā uqda ai sabā
kholne kā jab talak aave na Dhab khultā nahīñ
ishq ne jin ko kiyā ḳhātir-girafta un kā dil
laakh hove garche sāmān-e-tarab khultā nahīñ
kis tarah mālūm hove us ke dil kā mudda.ā
mujh se bātoñ meñ 'zafar' vo ġhuncha-lab khultā nahīñ
mar ga.e ai vaah un kī nāz-bardārī meñ ham
dil ke hāthoñ se paḌe kaisī giraftārī meñ ham
sab pe raushan hai hamārī sozish-e-dil bazm meñ
sham.a saañ jalte haiñ apnī garm-bāzārī meñ ham
yaad meñ hai tere dam kī āmad-o-shud pur-ḳhayāl
be-ḳhabar sab se haiñ is dam kī ḳhabardārī meñ ham
jab hañsāyā gardish-e-gardūñ ne ham ko shakl-e-gul
misl-e-shabnam haiñ hamesha girya o zaarī meñ ham
chashm o dil biinā hai apne roz o shab ai mardumāñ
garche sote haiñ ba-zāhir par haiñ bedārī meñ ham
dosh par raḳht-e-safar bāñdhe hai kyā ġhuncha sabā
dekhte haiñ sab ko yaañ jaise ki tayyārī meñ ham
kab talak be-dīd se yā rab rakheñ chashm-e-vafā
lag rahe haiñ aaj kal to dil kī ġham-ḳhvārī meñ ham
dekh kar ā.īna kyā kahtā hai yaaro ab vo shoḳh
maah se sad chand behtar haiñ adā-dārī meñ ham
ai 'zafar' likh tū ġhazal bahr o qavāfī pher kar
ḳhāma-e-dur-rez se haiñ ab guhar-bārī meñ ham
na daa.im ġham hai ne ishrat kabhī yuuñ hai kabhī vuuñ hai
tabaddul yaañ hai har saa.at kabhī yuuñ hai kabhī vuuñ hai
garebāñ-chāk huuñ gaahe uḌātā ḳhaak huuñ gaahe
liye phirtī mujhe vahshat kabhī yuuñ hai kabhī vuuñ hai
abhī haiñ vo mire hamdam abhī ho jā.eñge dushman
nahīñ ik vaz.a par sohbat kabhī yuuñ hai kabhī vuuñ hai
jo shakl-e-shīsha giryāñ huuñ to misl-e-jām ḳhandāñ huuñ
yahī hai yaañ kī kaifiyyat kabhī yuuñ hai kabhī vuuñ hai
kisī vaqt ashk haiñ jaarī kisī vaqt aah aur zaarī
ġharaz hāl-e-ġham-e-furqat kabhī yuuñ hai kabhī vuuñ hai
koī din hai bahār-e-gul phir āḳhir hai ḳhizāñ bilkul
chaman hai manzil-e-ibrat kabhī yuuñ hai kabhī vuuñ hai
'zafar' ik baat par daa.im vo hove kis tarah qaa.im
jo apnī phertā niyyat kabhī yuuñ hai kabhī vuuñ hai
na us kā bhed yaarī se na ayyārī se haath aayā
ḳhudā āgāh hai dil kī ḳhabardārī se haath aayā
na hoñ jin ke Thikāne hosh vo manzil ko kyā pahuñche
ki rasta haath aayā jis kī hushyārī se haath aayā
huā haq meñ hamāre kyuuñ sitamgar āsmāñ itnā
koī pūchhe ki zālim kyā sitamgārī se haath aayā
agarche māl-e-duniyā haath bhī aayā harīsoñ ke
to dekhā ham ne kis kis zillat-o-ḳhvārī se haath aayā
na kar zālim dil-āzārī jo ye dil manzūr hai lenā
kisī kā dil jo haath aayā to dildārī se haath aayā
agarche ḳhāksārī kīmiyā kā sahl nusḳha hai
va-lekin haath aayā jis ke dushvārī se haath aayā
huī hargiz na tere chashm ke bīmār ko sehhat
na jab tak zahr tere ḳhatt-e-zañgārī se haath aayā
koī ye vahshi-e-ram-dīda tere haath aayā thā
par ai sayyād-vash dil kī giraftārī se haath aayā
'zafar' jo do jahāñ meñ gauhar-e-maqsūd thā apnā
janāb-e-faḳhr-e-dīñ kī vo madad-gārī se haath aayā
nibāh baat kā us hīla-gar se kuchh na huā
idhar se kyā na huā par udhar se kuchh na huā
javāb-e-sāf to laatā agar na laatā ḳhat
likhā nasīb kā jo nāma-bar se kuchh na huā
hamesha fitne hī barpā kiye mire sar par
huā ye aur to us fitna-gar se kuchh na huā
balā se girya-e-shab tū hī kuchh asar kartā
agarche ishq meñ āh-e-sahar se kuchh na huā
jalā jalā ke kiyā sham.a saañ tamām mujhe
bas aur to mujhe soz-e-jigar se kuchh na huā
rahīñ adū se vahī garm-joshiyāñ us kī
is āh-e-sard aur is chashm-e-tar se kuchh na huā
uThāyā ishq meñ kyā kyā na dard-e-sar maiñ ne
husūl par mujhe us dard-e-sar se kuchh na huā
shab-e-visāl meñ bhī merī jaan ko ārām
azīzo dard-e-judā.ī ke Dar se kuchh na huā
na dūñgā dil use maiñ ye hamesha kahtā thā
vo aaj le hī gayā aur 'zafar' se kuchh na huā
paan khā kar surma kī tahrīr phir khīñchī to kyā
jab mirā ḳhuuñ ho chukā shamshīr phir khīñchī to kyā
ai muhavvis jab ki zar tere nasīboñ meñ nahīñ
tū ne mehnat bhī pai-e-iksīr phir khīñchī to kyā
gar khiñche siine se nāvak ruuh tū qālib se khīñch
ai ajal jab khiñch gayā vo tiir phir khīñchī to kyā
khīñchtā thā paañv merā pahle hī zanjīr se
ai junūñ tū ne mirī zanjīr phir khīñchī to kyā
daar hī par us ne khīñchā jab sar-e-bāzār-e-ishq
laash bhī merī pai-e-tashhīr phir khīñchī to kyā
khīñch ab naala koī aisā ki ho us ko asar
tū ne ai dil āh-e-pur-tāsīr phir khīñchī to kyā
chāhiye us kā tasavvur hī se naqsha khīñchnā
dekh kar tasvīr ko tasvīr phir khīñchī to kyā
khīñch le avval hī se dil kī inān-e-iḳhtiyār
tū ne gar ai āshiq-e-dil-gīr phir khīñchī to kyā
kyā huā aage uThā.e gar 'zafar' ehsān-e-aql
aur agar ab minnat-e-tadbīr phir khīñchī to kyā
qārūñ uThā ke sar pe sunā ganj le chalā
duniyā se kyā baḳhīl ba-juz rañj le chalā
minnat thī bosa-e-lab-e-shīrīñ ki dil mirā
mujh ko sū-e-mazār-e-shakar ganj le chalā
saaqī sambhāltā hai to jaldī mujhe sambhāl
varna uḌā ke paañ nasha-e-banj le chalā
dauḌā ke haath chhātī pe ham un kī yuuñ phire
jaise koī chor aa ke ho nāranj le chalā
chausar kā lutf ye hai ki jis vaqt po paḌe
ham bar-chahār bole to bar-panj le chalā
jis dam 'zafar' ne paḌh ke ġhazal haath se rakhī
āñkhoñ pe rakh har ek suḳhan-sanj le chalā
sab rañg meñ us gul kī mire shaan hai maujūd
ġhāfil tū zarā dekh vo har aan hai maujūd
har taar kā dāman ke mire kar ke tabarruk
sar-basta har ik ḳhār-e-bayābān hai maujūd
uryāni-e-tan hai ye ba-az-ḳhil.at-e-shāhī
ham ko ye tire ishq meñ sāmān hai maujūd
kis tarah lagāve koī dāmāñ ko tire haath
hone ko tū ab dast-o-garebān hai maujūd
letā hī rahā raat tire ruḳh kī balā.eñ
tū pūchh le ye zulf-e-pareshān hai maujūd
tum chashm-e-haqīqat se agar aap ko dekho
ā.īna-e-haq meñ dil-e-insān hai maujūd
kahtā hai 'zafar' haiñ ye suḳhan aage sabhoñ ke
jo koī yahāñ sāhib-e-irfān hai maujūd
TukḌe nahīñ haiñ āñsuoñ meñ dil ke chaar pāñch
surḳhāb baiThe paanī meñ haiñ mil ke chaar pāñch
muñh khole haiñ ye zaḳhm jo bismil ke chaar pāñch
phir leñge bose ḳhanjar-e-qātil ke chaar pāñch
kahne haiñ matlab un se hameñ dil ke chaar pāñch
kyā kahiye ek muñh haiñ vahāñ mil ke chaar pāñch
dariyā meñ gir paḌā jo mirā ashk ek garm
but-ḳhāne lab pe ho ga.e sāhil ke chaar pāñch
do-chār lāshe ab bhī paḌe tere dar pe haiñ
aur aage dab chuke haiñ tale gil ke chaar pāñch
rāheñ haiñ do majāz o haqīqat hai jin kā naam
raste nahīñ haiñ ishq kī manzil ke chaar pāñch
ranj o taab musībat o ġham yaas o dard o daaġh
aah o fuġhāñ rafīq haiñ ye dil ke chaar pāñch
do tiin jhaTke duuñ juuñ hī vahshat ke zor meñ
zindāñ meñ TukḌe hoveñ salāsil ke chaar pāñch
farhād o qais o vāmiq o azrā the chaar dost
ab ham bhī aa mile to hue mil ke chaar pāñch
naaz o adā o ġhamza nigah panja-e-mizha
māreñ haiñ ek dil ko ye pil pil ke chaar pāñch
iimā hai ye ki deveñge nau din ke baad dil
likh bheje ḳhat meñ sher jo be-dil ke chaar pāñch
hiire ke nau-ratan nahīñ tere hue haiñ jamā
ye chāñdnī ke phuul magar khil ke chaar pāñch
mīnā-e-nuh-falak hai kahāñ bāda-e-nashāt
shīshe haiñ ye to zahr-e-halāhal ke chaar pāñch
nāḳhun kareñ haiñ zaḳhmoñ ko do do milā ke ek
the aaTh das so ho ga.e ab chhil ke chaar pāñch
gar anjum-e-falak se bhī tādād kījiye
nikleñ ziyāda daaġh mire dil ke chaar pāñch
māreñ jo sar pe sil ko uThā kar qalaq se ham
das pāñch TukḌe sar ke hoñ aur sil ke chaar pāñch
maan ai 'zafar' tū panj-tan o chār-yār ko
haiñ sadar-e-dīn kī yahī mahfil ke chaar pāñch
vaañ irāda aaj us qātil ke dil meñ aur hai
aur yahāñ kuchh aarzū bismil ke dil meñ aur hai
vasl kī Thahrāve zālim to kisī sūrat se aaj
varna Thahrī kuchh tire maa.il ke dil meñ aur hai
hai hilāl o badr meñ ik nuur par jo raushnī
dil meñ nāqis ke hai vo kāmil ke dil meñ aur hai
pahle to miltā hai dildārī se kyā kyā dilrubā
bāñdhtā mansūbe phir vo mil ke dil meñ aur hai
hai mujhe bād-az-savāl-e-bosa ḳhvāhish vasl kī
ye tamannā ek is saa.il ke dil meñ aur hai
go vo mahfil meñ na bolā pā ga.e chitvan se ham
aaj kuchh us raunaq-e-mahfil ke dil meñ aur hai
yuuñ to hai vo hī dil-e-ālam ke dil meñ ai 'zafar'
us kā aalam mard-e-sāhab dil ke dil meñ aur hai
vaañ rasā.ī nahīñ to phir kyā hai
ye judā.ī nahīñ to phir kyā hai
ho mulāqāt to safā.ī se
aur safā.ī nahīñ to phir kyā hai
dilrubā ko hai dilrubā.ī shart
dilrubā.ī nahīñ to phir kyā hai
gila hotā hai āshnā.ī meñ
āshnā.ī nahīñ to phir kyā hai
allāh allāh re un butoñ kā ġhurūr
ye ḳhudā.ī nahīñ to phir kyā hai
maut aa.ī to Tal nahīñ saktī
aur aa.ī nahīñ to phir kyā hai
magas-e-qāb aġhniyā honā hai
be-hayā.ī nahīñ to phir kyā hai
bosa-e-lab dil-e-shikasta ko
momyā.ī nahīñ to phir kyā hai
nahīñ rone meñ gar 'zafar' tāsīr
jag-hañsā.ī nahīñ to phir kyā hai
yā mujhe afsar-e-shāhāna banāyā hotā
yā mirā taaj gadāyāna banāyā hotā
apnā dīvāna banāyā mujhe hotā tū ne
kyuuñ ḳhirad-mand banāyā na banāyā hotā
ḳhāksārī ke liye garche banāyā thā mujhe
kaash ḳhāk-e-dar-e-jānāna banāyā hotā
nashsha-e-ishq kā gar zarf diyā thā mujh ko
umr kā tañg na paimāna banāyā hotā
dil-e-sad-chāk banāyā to balā se lekin
zulf-e-mushkīñ kā tire shāna banāyā hotā
sūfiyoñ ke jo na thā lā.eq-e-sohbat to mujhe
qābil-e-jalsa-e-rindāna banāyā hotā
thā jalānā hī agar dūri-e-sāqī se mujhe
to charāġh-e-dar-e-mai-ḳhāna banāyā hotā
shola-e-husn chaman meñ na dikhāyā us ne
varna bulbul ko bhī parvāna banāyā hotā
roz māmūra-e-duniyā meñ ḳharābī hai 'zafar'
aisī bastī ko to vīrāna banāyā hotā
yaañ ḳhaak kā bistar hai gale meñ kafnī hai
vaañ haath meñ ā.īna hai gul pairahanī hai
hāthoñ se hameñ ishq ke din raat nahīñ chain
fariyād o fuġhāñ din ko hai shab nāra-zanī hai
hushyār ho ġhaflat se tū ġhāfil na ho ai dil
apnī to nazar meñ ye jagah be-vatanī hai
kuchh kah nahīñ saktā huuñ zabāñ se ki zarā dekh
kyā jaa.e hai jis jaa.e na kuchh dam-zadanī hai
mizhgāñ pe mire laḳht-e-jigar hī nahīñ yaaro
is taar se vo rishta aqīq-e-yamanī hai
likh aur ġhazal qāfiye ko pher 'zafar' tū
ab tab.a kī dariyā kī tirī mauj-zanī hai
ab vo ye kah rahe haiñ mirī maan jā.iye
allāh terī shaan ke qurbān jā.iye
bigḌe hue mizāj ko pahchān jā.iye
sīdhī tarah na māniyegā maan jā.iye
kis kā hai ḳhauf rokne vaalā hī kaun hai
har roz kyuuñ na jā.iye mehmān jā.iye
mahfil meñ kis ne aap ko dil meñ chhupā liyā
itnoñ meñ kaun chor hai pahchān jā.iye
haiñ tevrī meñ bal to nigāheñ phirī huī
jaate haiñ aise aane se ausān jā.iye
do mushkileñ haiñ ek jatāne meñ shauq ke
pahle to jaan jā.iye phir maan jā.iye
insān ko hai ḳhāna-e-hastī meñ lutf kyā
mehmān aa.iye to pashemān jā.iye
go vāda-e-visāl ho jhūTā maza to hai
kyuuñ kar na aise jhuuT ke qurbān jā.iye
rah jaa.e ba.ad-e-vasl bhī cheTak lagī huī
kuchh rakhiye kuchh nikāl ke armān jā.iye
achchhī kahī ki ġhair ke ghar tak zarā chalo
maiñ aap kā nahīñ huuñ nigahbān jā.iye
aa.e haiñ aap ġhair ke ghar se khaḌe khaḌe
ye aur ko jatā.iye ehsān, jā.iye
donoñ se imtihān-e-vafā par ye kah diyā
manvā.iye raqīb ko yā maan jā.iye
kyā bad-gumāniyāñ haiñ unheñ mujh ko hukm hai
ghar meñ ḳhudā ke bhī to na mehmān jā.iye
kyā farz hai ki sab mirī bāteñ qubūl haiñ
sun sun ke kuchh na māniye kuchh maan jā.iye
saudā.iyān-e-zulf meñ kuchh to laTak bhī ho
jannat meñ jā.iye to pareshān jā.iye
dil ko jo dekh lo to yahī pyaar se kaho
qurbān jā.iye tire qurbān jā.iye
dil ko jo dekh lo to yahī pyaar se kaho
qurbān jā.iye tire qurbān jā.iye
jaane na dūñgā aap ko be-faisla hue
dil ke muqaddame ko abhī chhān jā.iye
ye to bajā ki aap ko duniyā se kyā ġharaz
jaatī hai jis kī jaan use jaan jā.iye
ġhusse meñ haath se ye nishānī na gir paḌe
dāman meñ le ke merā garebān jā.iye
ye muḳhtasar javāb milā arz-e-vasl par
dil māntā nahīñ ki tirī maan jā.iye
vo āzmūda-kār to hai gar valī nahīñ
jo kuchh batā.e 'dāġh' use maan jā.iye
abhī hamārī mohabbat kisī ko kyā ma.alūm
kisī ke dil kī haqīqat kisī ko kyā ma.alūm
yaqīñ to ye hai vo ḳhat kā javāb likkheñge
magar navishta-e-qismat kisī ko kyā ma.alūm
ba-zāhir un ko hayā-dār log samjhe haiñ
hayā meñ jo hai sharārat kisī ko kyā ma.alūm
qadam qadam pe tumhāre hamāre dil kī tarah
basī huī hai qayāmat kisī ko kyā ma.alūm
ye rañj o aish hue hijr o vasl meñ ham ko
kahāñ hai dozaḳh o jannat kisī ko kyā ma.alūm
jo saḳht baat sune dil to TuuT jaatā hai
is ā.īñe kī nazākat kisī ko kyā ma.alūm
kiyā kareñ vo sunāne ko pyaar kī bāteñ
unheñ hai mujh se adāvat kisī ko kyā ma.alūm
ḳhudā kare na phañse dām-e-ishq meñ koī
uThā.ī hai jo musībat kisī ko kyā ma.alūm
abhī to fitne hī barpā kiye haiñ aalam meñ
uThā.eñge vo qayāmat kisī ko kyā ma.alūm
janāb-e-'dāġh' ke mashrab ko ham se to pūchho
chhupe hue haiñ ye hazrat kisī ko kyā ma.alūm
baaqī jahāñ meñ qais na farhād rah gayā
afsāna āshiqoñ kā faqat yaad rah gayā
ye saḳht-jāñ to qatl se nāshād rah gayā
ḳhanjar chalā to bāzū-e-jallād rah gayā
pābandiyoñ ne ishq kī bekas rakhā mujhe
maiñ sau asīrīyoñ meñ bhī āzād rah gayā
chashm-e-sanam ne yuuñ to bigāḌe hazār ghar
ik ka.aba chand roz ko ābād rah gayā
mahshar meñ jā-e-shikva kiyā shukr yaar kā
jo bhūlnā thā mujh ko vahī yaad rah gayā
un kī to ban paḌī ki lagī jaan muft haath
terī girah meñ kyā dil-e-nāshād rah gayā
pur-nūr ho rahegā ye zulmat-kada agar
dil meñ butoñ kā shauq-e-ḳhudā-dād rah gayā
yuuñ aañkh un kī kar ke ishāra palaT ga.ī
goyā ki lab se ho ke kuchh irshād rah gayā
nāseh kā jī chalā thā hamārī tarah magar
ulfat kī dekh dekh ke uftād rah gayā
haiñ tere dil meñ sab ke Thikāne bure bhale
maiñ ḳhānumāñ-ḳharāb hī barbād rah gayā
vo din ga.e ki thī mire siine meñ kuchh ḳharāsh
ab dil kahāñ hai dil kā nishāñ yaad rah gayā
sūrat ko terī dekh ke khiñchtī hai jān-e-ḳhalq
dil apnā thaam thaam ke bahzād rah gayā
ai 'dāġh' dil hī dil meñ ghule zabt-e-ishq se
afsos shauq-e-nāl-o-fariyād rah gayā
bhaveñ tantī haiñ ḳhanjar haath meñ hai tan ke baiThe haiñ
kisī se aaj bigḌī hai ki vo yuuñ ban ke baiThe haiñ
diloñ par saikḌoñ sikke tire joban ke baiThe haiñ
kalejoñ par hazāroñ tiir is chitvan ke baiThe haiñ
ilāhī kyuuñ nahīñ uThtī qayāmat mājrā kyā hai
hamāre sāmne pahlū meñ vo dushman ke baiThe haiñ
ye gustāḳhī ye chheḌ achchhī nahīñ hai ai dil-e-nādāñ
abhī phir ruuTh jā.eñge abhī to man ke baiThe haiñ
asar hai jazb-e-ulfat meñ to khiñch kar aa hī jā.eñge
hameñ parvā nahīñ ham se agar vo tan ke baiThe haiñ
subuk ho jā.eñge gar jā.eñge vo bazm-e-dushman meñ
ki jab tak ghar meñ baiThe haiñ vo lākhoñ man ke baiThe haiñ
fusūñ hai yā duā hai yā muamma khul nahīñ saktā
vo kuchh paḌhte hue aage mire madfan ke baiThe haiñ
bahut royā huuñ maiñ jab se ye maiñ ne ḳhvāb dekhā hai
ki aap aañsū bahāte sāmne dushman ke baiThe haiñ
khaḌe hoñ zer-e-tūbā vo na dam lene ko dam bhar bhī
jo hasrat-mand tere sāya-e-dāman ke baiThe haiñ
talāsh-e-manzil-e-maqsad kī gardish uTh nahīñ saktī
kamar khole hue raste meñ ham rahzan ke baiThe haiñ
ye josh-e-girya to dekho ki jab furqat meñ royā huuñ
dar o dīvār ik pal meñ mire madfan ke baiThe haiñ
nigāh-e-shoḳh o chashm-e-shauq meñ dar-parda chhantī hai
ki vo chilman meñ haiñ nazdīk ham chilman ke baiThe haiñ
ye uThnā baiThnā mahfil meñ un kā rañg lā.egā
qayāmat ban ke uTTheñge bhabūkā ban ke baiThe haiñ
kisī kī shāmat aa.egī kisī kī jaan jā.egī
kisī kī taak meñ vo baam par ban-Than ke baiThe haiñ
qasam de kar unheñ ye pūchh lo tum rañg-Dhañg us ke
tumhārī bazm meñ kuchh dost bhī dushman ke baiThe haiñ
koī chhīñTā paḌe to 'dāġh' kalkatte chale jaa.eñ
azīmābād meñ ham muntazir sāvan ke baiThe haiñ
dekh kar joban tirā kis kis ko hairānī huī
is javānī par javānī aap dīvānī huī
parde parde meñ mohabbat dushman-e-jānī huī
ye ḳhudā kī maar kyā ai shauq-e-pinhānī huī
dil kā saudā kar ke un se kyā pashemānī huī
qadr us kī phir kahāñ jis shai kī arzānī huī
mere ghar us shoḳh kī do din se mehmānī huī
bekasī kī aaj kal kyā ḳhāna-vīrānī huī
tark-e-rasm-o-rāh par afsos hai donoñ taraf
ham se nādānī huī yā tum se nādānī huī
ibtidā se intihā tak haal un se kah to duuñ
fikr ye hai aur jo kah kar pashemānī huī
ġham qayāmat kā nahīñ vaa.iz mujhe ye fikr hai
diin kab baaqī rahā duniyā agar faanī huī
tum na shab ko aaoge ye hai yaqīñ aayā huā
tum na mānoge mirī ye baat hai maanī huī
mujh meñ dam jab tak rahā mushkil meñ the tīmārdār
merī āsānī se sab yāroñ kī āsānī huī
is ko kyā kahte haiñ utnā hī baḌhā shauq-e-visāl
jis qadar mash.hūr un kī pāk-dāmānī huī
bazm se uThne kī ġhairat baiThne se dil ko rashk
dekh kar ġhairoñ kā majma.a kyā pareshānī huī
dāva-e-tasḳhīr par ye us parī-vash ne kahā
aap kā dil kyā huā mohr-e-slemānī huī
khul ga.iiñ zulfeñ magar us shoḳh mast-e-nāz kī
jhūmtī bād-e-sabā phirtī hai mastānī huī
maiñ sarāpā sajde kartā us ke dar par shauq se
sar se pā tak kyuuñ na peshānī hī peshānī huī
dil kī qalb-e-māhiyat kā ho use kyūñkar yaqīñ
kab havā miTTī huī hai aag kab paanī huī
aate hī kahte ho ab ghar jā.eñge achchhī kahī
ye masal puurī yahāñ man-mānī ghar jaanī huī
arsa-e-mahshar meñ tujh ko DhūñD lā.ūñ to sahī
koī chhup saktī hai jo sūrat ho pahchānī huī
dekh kar qātil kā ḳhālī haath bhī jī Dar gayā
us kī chīn-e-āstīñ bhī chīn-e-peshānī huī
khā ke dhokā us but-e-kamsin ne dāman meñ liye
ashk-afshānī bhī merī gauhar-afshānī huī
bekasī par merī apnī teġh kī hasrat to dekh
chashm-e-jauhar bhī ba-shakl-e-chashm-e-hairānī huī
bekasī par 'dāġh' kī afsos aatā hai hameñ
kis jagah kis vaqt us kī ḳhāna-vīrānī huī
dil churā kar nazar churā.ī hai
luT ga.e luT ga.e duhā.ī hai
ek din mil ke phir nahīñ milte
kis qayāmat kī ye judā.ī hai
ai asar kar na intizār-e-duā
māñgnā saḳht be-hayā.ī hai
maiñ yahāñ huuñ vahāñ hai dil merā
nā-rasā.ī ajab rasā.ī hai
is tarah ahl-e-nāz naaz kareñ
bandagī hai ki ye ḳhudā.ī hai
paanī pī pī ke tauba kartā huuñ
pārsā.ī sī pārsā.ī hai
va.ada karne kā iḳhtiyār rahā
baat karne meñ kyā burā.ī hai
kab nikaltā hai ab jigar se tiir
ye bhī kyā terī āshnā.ī hai
'dāġh' un se dimāġh karte haiñ
nahīñ mālūm kyā samā.ī hai
dil gayā tum ne liyā ham kyā kareñ
jaane vaalī chiiz kā ġham kyā kareñ
ham ne mar kar hijr meñ paa.ī shifā
aise achchhoñ kā vo mātam kyā kareñ
apne hī ġham se nahīñ miltī najāt
is binā par fikr-e-ālam kyā kareñ
ek sāġhar par hai apnī zindagī
rafta rafta is se bhī kam kyā kareñ
kar chuke sab apnī apnī hikmateñ
dam nikaltā ho to hamdam kyā kareñ
dil ne sīkhā sheva-e-begānagī
aise nā-mahram ko mahram kyā kareñ
ma.arka hai aaj husn o ishq kā
dekhiye vo kyā kareñ ham kyā kareñ
ā.īna hai aur vo haiñ dekhiye
faisla donoñ ye bāham kyā kareñ
aadmī honā bahut dushvār hai
phir farishte hirs-e-ādam kyā kareñ
tund-ḳhū hai kab sune vo dil kī baat
aur bhī barham ko barham kyā kareñ
Hyderabad aur lañgar yaad hai
ab ke dillī meñ moharram kyā kareñ
kahte haiñ ahl-e-sifārish mujh se 'dāġh'
terī qismat hai burī ham kyā kareñ
dil pareshān huā jaatā hai
aur sāmān huā jaatā hai
ḳhidmat-e-pīr-e-muġhāñ kar zāhid
tū ab insān huā jaatā hai
maut se pahle mujhe qatl karo
us kā ehsān huā jaatā hai
lazzat-e-ishq ilāhī miT jaa.e
dard armān huā jaatā hai
dam zarā lo ki mirā dam tum par
abhī qurbān huā jaatā hai
girya kyā zabt karūñ ai nāseh
ashk paimān huā jaatā hai
bevafā.ī se bhī rafta rafta
vo mirī jaan huā jaatā hai
arsa-e-hashr meñ vo aa pahuñche
saaf maidān huā jaatā hai
madad ai himmat-e-dushvār-pasañd
kaam āsān huā jaatā hai
chhā.ī jaatī hai ye vahshat kaisī
ghar bayābān huā jaatā hai
shikva sun aañkh milā kar zālim
kyuuñ pashemān huā jaatā hai
ātish-e-shauq bujhī jaatī hai
ḳhaak armān huā jaatā hai
uzr jaane meñ na kar ai qāsid
tū bhī nādān huā jaatā hai
muztarib kyuuñ na hoñ armāñ dil meñ
qaid mehmān huā jaatā hai
'dāġh' ḳhāmosh na lag jaa.e nazar
sher dīvān huā jaatā hai
ġham se kahīñ najāt mile chain paa.eñ ham
dil ḳhuun meñ nahā.e to gañgā nahā.eñ ham
jannat meñ jaa.eñ ham ki jahannam meñ jaa.eñ ham
mil jaa.e to kahīñ na kahīñ tujh ko paa.eñ ham
jauf-e-falak meñ ḳhaak bhī lazzat nahīñ rahī
jī chāhtā hai terī jafā.eñ uThā.eñ ham
Dar hai na bhuul jaa.e vo saffāk roz-e-hashr
duniyā meñ likhte jaate haiñ apnī ḳhatā.eñ ham
mumkin hai ye ki va.ade par apne vo aa bhī jaa.e
mushkil ye hai ki aap meñ us vaqt aa.eñ ham
nārāz ho ḳhudā to kareñ bandagī se ḳhush
māshūq ruuTh jaa.e to kyūñkar manā.eñ ham
sar dostoñ kā kaaT ke rakhte haiñ sāmne
ġhairoñ se pūchhte haiñ qasam kis kī khā.eñ ham
kitnā tirā mizāj ḳhushāmad-pasand hai
kab tak kareñ ḳhudā ke liye iltijā.eñ ham
lālach abas hai dil kā tumheñ vaqt-e-vāpsīñ
ye maal vo nahīñ ki jise chhoḌ jaa.eñ ham
sauñpā tumheñ ḳhudā ko chale ham to nā-murād
kuchh paḌh ke baḳhshnā jo kabhī yaad aa.eñ ham
soz-e-darūñ se apne sharar ban ga.e haiñ ashk
kyuuñ āh-e-sard ko na patiñge lagā.eñ ham
ye jaan tum na loge agar aap jā.egī
us bevafā kī ḳhair kahāñ tak manā.eñ ham
ham-sā.e jāgte rahe nāloñ se raat bhar
so.e hue nasīb ko kyūñkar jagā.eñ ham
jalva dikhā rahā hai vo ā.īna-e-jamāl
aatī hai ham ko sharm ki kyā muñh dikhā.eñ ham
maano kahā jafā na karo tum vafā ke ba.ad
aisā na ho ki pher leñ ulTī duā.eñ ham
dushman se milte julte haiñ ḳhātir se dostī
kyā fā.eda jo dost ko dushman banā.eñ ham
tū bhūlne kī chiiz nahīñ ḳhuub yaad rakh
ai 'dāġh' kis tarah tujhe dil se bhulā.eñ ham
idhar dekh lenā udhar dekh lenā
kan-añkhiyoñ se us ko magar dekh lenā
faqat nabz se haal zāhir na hogā
mirā dil bhī ai chārāgar dekh lenā
kabhī zikr-e-dīdār aayā to bole
qayāmat se bhī pesh-tar dekh lenā
na denā ḳhat-e-shauq ghabrā ke pahle
mahal mauqa ai nāma-bar dekh lenā
kahīñ aise bigḌe sañvarte bhī dekhe
na ā.eñge vo raah par dekh lenā
taġhāful meñ shoḳhī nirālī adā thī
ġhazab thā vo muñh pher kar dekh lenā
shab-e-va.ada apnā yahī mashġhala thā
uThā kar nazar sū-e-dar dekh lenā
bulāyā jo ġhairoñ ko dāvat meñ tum ne
mujhe pesh-tar apne ghar dekh lenā
mohabbat ke bāzār meñ aur kyā hai
koī dil dikhā.e agar dekh lenā
mire sāmne ġhair se bhī ishāre
idhar bhī udhar dekh kar dekh lenā
na ho nāzuk itnā bhī mashshāta koī
dahan dekh lenā kamar dekh lenā
nahīñ rakhne dete jahāñ paañv ham ko
usī āstāne pe sar dekh lenā
tamāshā-e-ālam kī fursat hai kis ko
ġhanīmat hai bas ik nazar dekh lenā
diye jaate haiñ aaj kuchh likh ke tum ko
use vaqt-e-fursat magar dekh lenā
hamīñ jaan deñge hamīñ mar miTeñge
hameñ tum kisī vaqt par dekh lenā
jalāyā to hai 'dāġh' ke dil ko tum ne
magar is kā hogā asar dekh lenā
is nahīñ kā koī ilaaj nahīñ
roz kahte haiñ aap aaj nahīñ
kal jo thā aaj vo mizāj nahīñ
is talavvun kā kuchh ilaaj nahīñ
aa.ina dekhte hī itrā.e
phir ye kyā hai agar mizāj nahīñ
le ke dil rakh lo kaam aa.egā
go abhī tum ko ehtiyāj nahīñ
ho sakeñ ham mizāj-dāñ kyūñkar
ham ko miltā tirā mizāj nahīñ
chup lagī lāl-e-jāñ-fazā ko tire
is masīhā kā kuchh ilaaj nahīñ
dil-e-be-mudda.ā ḳhudā ne diyā
ab kisī shai kī ehtiyāj nahīñ
khoTe dāmoñ meñ ye bhī kyā Thahrā
dirham-e-dāġh kā rivāj nahīñ
be-niyāzī kī shaan kahtī hai
bandagī kī kuchh ehtiyāj nahīñ
dil-lagī kījiye raqīboñ se
is tarah kā mirā mizāj nahīñ
ishq hai pādshāh-e-ālam-gīr
garche zāhir meñ taḳht-o-tāj nahīñ
dard-e-furqat kī go davā hai visāl
is ke qābil bhī har mizāj nahīñ
yaas ne kyā bujhā diyā dil ko
ki taḌap kaisī iḳhtilāj nahīñ
ham to sīrat-pasand āshiq haiñ
ḳhūb-rū kyā jo ḳhush-mizāj nahīñ
huur se pūchhtā huuñ jannat meñ
is jagah kyā butoñ kā raaj nahīñ
sabr bhī dil ko 'dāġh' de leñge
abhī kuchh is kī ehtiyāj nahīñ
jalve mirī nigāh meñ kaun-o-makāñ ke haiñ
mujh se kahāñ chhupeñge vo aise kahāñ ke haiñ
khulte nahīñ haiñ raaz jo soz-e-nihāñ ke haiñ
kyā phūTne ke vāste chhāle zabāñ ke haiñ
karte haiñ qatl vo talab-e-maġhfirat ke ba.ad
jo the duā ke haath vahī imtihāñ ke haiñ
jis roz kuchh sharīk huī merī musht-e-ḳhāk
us roz se zamīñ pe sitam āsmāñ ke haiñ
baazū dikhā.e tum ne lagā kar hazār haath
puure paḌe to vo bhī bahut imtihāñ ke haiñ
nāseh ke sāmne kabhī sach boltā nahīñ
merī zabāñ meñ rañg tumhārī zabāñ ke haiñ
kaisā javāb hazrat-e-dil dekhiye zarā
paiġhām-bar ke haath meñ TukḌe zabāñ ke haiñ
kyā iztirāb-e-shauq ne mujh ko ḳhajil kiyā
vo pūchhte haiñ kahiye irāde kahāñ ke haiñ
āshiq tire adam ko ga.e kis qadar tabāh
pūchhā har ek ne ye musāfir kahāñ ke haiñ
har-chand 'dāġh' ek hī ayyār hai magar
dushman bhī to chhaTe hue saare jahāñ ke haiñ
kaun sā tā.ir-e-gum-gashta use yaad aayā
dekhtā bhāltā har shāḳh ko sayyād aayā
mere qaabū meñ na pahroñ dil-e-nāshād aayā
vo mirā bhūlne vaalā jo mujhe yaad aayā
koī bhūlā huā andāz-e-sitam yaad aayā
ki tabassum tujhe zālim dam-e-be-dād aayā
laa.e haiñ log janāze kī tarah mahshar meñ
kis musībat se tirā kushta-e-bedād aayā
jazb-e-vahshat tire qurbān tirā kyā kahnā
khiñch ke rag rag meñ mire nashtar-e-fassād aayā
us ke jalve ko ġharaz kaun-o-makāñ se kyā thā
daad lene ke liye husn-e-ḳhudā-dād aayā
bastiyoñ se yahī āvāz chalī aatī hai
jo kiyā tū ne vo aage tire farhād aayā
dil-e-vīrāñ se raqīboñ ne murādeñ pā.īñ
kaam kis kis ke mirā ḳhirman-e-barbād aayā
ishq ke aate hī muñh par mire phūlī hai basant
ho gayā zard ye shāgird jab ustād aayā
ho gayā farz mujhe shauq kā daftar likhnā
jab mire haath koī ḳhāma-e-faulād aayā
iid hai qatl mirā ahl-e-tamāshā ke liye
sab gale milne lage jab ki vo jallād aayā
chain karte haiñ vahāñ ranj uThāne vaale
kaam uqbā meñ hamārā dil-e-nāshād aayā
dī shab-e-vasl mo.azzin ne azaañ pichhlī raat
haa.e kam-baḳht ko kis vaqt ḳhudā yaad aayā
mere naale ne sunā.ī hai kharī kis kis ko
muñh farishtoñ pe ye gustāḳh ye āzād aayā
ġham-e-jāved ne dī mujh ko mubārakbādī
jab sunā ye ki unheñ sheva-e-bedād aayā
maiñ tamannā-e-shahādat kā mazā bhuul gayā
aaj is shauq se armān se jallād aayā
shādiyāna jo diyā naala o shevan ne diyā
jab mulāqāt ko nāshād kī nāshād aayā
lījiye suniye ab afsāna-e-furqat mujh se
aap ne yaad dilāyā to mujhe yaad aayā
aap kī bazm meñ sab kuchh hai magar 'dāġh' nahīñ
ham ko vo ḳhāna-ḳharāb aaj bahut yaad aayā
le chalā jaan mirī ruuTh ke jaanā terā
aise aane se to behtar thā na aanā terā
apne dil ko bhī batā.ūñ na Thikānā terā
sab ne jaanā jo patā ek ne jaanā terā
tū jo ai zulf pareshān rahā kartī hai
kis ke ujḌe hue dil meñ hai Thikānā terā
aarzū hī na rahī sub.h-e-vatan kī mujh ko
shām-e-ġhurbat hai ajab vaqt suhānā terā
ye samajh kar tujhe ai maut lagā rakkhā hai
kaam aatā hai bure vaqt meñ aanā terā
ai dil-e-shefta meñ aag lagāne vaale
rañg laayā hai ye lākhe kā jamānā terā
tū ḳhudā to nahīñ ai nāseh-e-nādāñ merā
kyā ḳhatā kī jo kahā maiñ ne na maanā terā
ranj kyā vasl-e-adū kā jo ta.alluq hī nahīñ
mujh ko vallāh hañsātā hai rulānā terā
ka.aba o dair meñ yā chashm-o-dil-e-āshiq meñ
inhīñ do-chār gharoñ meñ hai Thikānā terā
tark-e-ādat se mujhe niind nahīñ aane kī
kahīñ nīchā na ho ai gor sirhānā terā
maiñ jo kahtā huuñ uThā.e haiñ bahut ranj-e-firāq
vo ye kahte haiñ baḌā dil hai tavānā terā
bazm-e-dushman se tujhe kaun uThā saktā hai
ik qayāmat kā uThānā hai uThānā terā
apnī āñkhoñ meñ abhī kauñd ga.ī bijlī sī
ham na samjhe ki ye aanā hai ki jaanā terā
yuuñ to kyā aa.egā tū fart-e-nazākat se yahāñ
saḳht dushvār hai dhoke meñ bhī aanā terā
'dāġh' ko yuuñ vo miTāte haiñ ye farmāte haiñ
tū badal Daal huā naam purānā terā
lutf vo ishq meñ paa.e haiñ ki jī jāntā hai
rañj bhī aise uThā.e haiñ ki jī jāntā hai
jo zamāne ke sitam haiñ vo zamāna jaane
tū ne dil itne satā.e haiñ ki jī jāntā hai
tum nahīñ jānte ab tak ye tumhāre andāz
vo mire dil meñ samā.e haiñ ki jī jāntā hai
inhīñ qadmoñ ne tumhāre inhīñ qadmoñ kī qasam
ḳhaak meñ itne milā.e haiñ ki jī jāntā hai
dostī meñ tirī dar-parda hamāre dushman
is qadar apne parā.e haiñ ki jī jāntā hai
milāte ho usī ko ḳhaak meñ jo dil se miltā hai
mirī jaañ chāhne vaalā baḌī mushkil se miltā hai
kahīñ hai iid kī shādī kahīñ mātam hai maqtal meñ
koī qātil se miltā hai koī bismil se miltā hai
pas-e-parda bhī lailā haath rakh letī hai āñkhoñ par
ġhubār-e-nā-tavān-e-qais jab mahmil se miltā hai
bhare haiñ tujh meñ vo lākhoñ hunar ai majma-e-ḳhūbī
mulāqātī tirā goyā bharī mahfil se miltā hai
mujhe aatā hai kyā kyā rashk vaqt-e-zab.h us se bhī
galā jis dam lipaT kar ḳhanjar-e-qātil se miltā hai
ba-zāhir bā-adab yuuñ hazrat-e-nāseh se miltā huuñ
murīd-e-ḳhās jaise murshid-e-kāmil se miltā hai
misāl-e-ganj-e-qārūñ ahl-e-hājat se nahīñ chhuptā
jo hotā hai saḳhī ḳhud DhūñD kar saa.il se miltā hai
javāb is baat kā us shoḳh ko kyā de sake koī
jo dil le kar kahe kam-baḳht tū kis dil se miltā hai
chhupā.e se koī chhuptī hai apne dil kī betābī
ki har tār-e-nafas apnā rag-e-bismil se miltā hai
adam kī jo haqīqat hai vo pūchho ahl-e-hastī se
musāfir ko to manzil kā patā manzil se miltā hai
ġhazab hai 'dāġh' ke dil se tumhārā dil nahīñ miltā
tumhārā chāñd sā chehra mah-e-kāmil se miltā hai
phire raah se vo yahāñ aate aate
ajal mar rahī tū kahāñ aate aate
na jaanā ki duniyā se jaatā hai koī
bahut der kī mehrbāñ aate aate
sunā hai ki aatā hai sar nāma-bar kā
kahāñ rah gayā armuġhāñ aate aate
yaqīñ hai ki ho jaa.e āḳhir ko sachchī
mire muñh meñ terī zabāñ aate aate
sunāne ke qābil jo thī baat un ko
vahī rah ga.ī darmiyāñ aate aate
mujhe yaad karne se ye mudda.ā thā
nikal jaa.e dam hichkiyāñ aate aate
abhī sin hī kyā hai jo bebākiyāñ hoñ
unheñ ā.eñgī shoḳhiyāñ aate aate
kalejā mire muñh ko aa.egā ik din
yūñhī lab par āh-o-fuġhāñ aate aate
chale aate haiñ dil meñ armān lākhoñ
makāñ bhar gayā mehmāñ aate aate
natīja na niklā thake sab payāmī
vahāñ jaate jaate yahāñ aate aate
tumhārā hī mushtāq-e-dīdār hogā
gayā jaan se ik javāñ aate aate
tirī aañkh phirte hī kaisā phirā hai
mirī raah par āsmāñ aate aate
paḌā hai baḌā pech phir dil-lagī meñ
tabī.at rukī hai jahāñ aate aate
mire āshiyāñ ke to the chaar tinke
chaman uḌ gayā āñdhiyāñ aate aate
kisī ne kuchh un ko ubhārā to hotā
na aate na aate yahāñ aate aate
qayāmat bhī aatī thī hamrāh us ke
magar rah ga.ī ham-ināñ aate aate
banā hai hamesha ye dil baaġh o sahrā
bahār aate aate ḳhizāñ aate aate
nahīñ khel ai 'dāġh' yāroñ se kah do
ki aatī hai urdu zabāñ aate aate
ranj kī jab guftugū hone lagī
aap se tum tum se tū hone lagī
chāhiye paiġhām-bar donoñ taraf
lutf kyā jab dū-ba-dū hone lagī
merī rusvā.ī kī naubat aa ga.ī
un kī shohrat kū-ba-kū hone lagī
hai tirī tasvīr kitnī be-hijāb
har kisī ke rū-ba-rū hone lagī
ġhair ke hote bhalā ai shām-e-vasl
kyuuñ hamāre rū-ba-rū hone lagī
nā-ummīdī baḌh ga.ī hai is qadar
aarzū kī aarzū hone lagī
ab ke mil kar dekhiye kyā rañg ho
phir hamārī justujū hone lagī
'dāġh' itrā.e hue phirte haiñ aaj
shāyad un kī aabrū hone lagī
saaz ye kīna-sāz kyā jāneñ
naaz vaale niyāz kyā jāneñ
sham.a-rū aap go hue lekin
lutf-e-soz-o-gudāz kyā jāneñ
kab kisī dar kī jab.ha-sā.ī kī
shaiḳh sāhab namāz kyā jāneñ
jo rah-e-ishq meñ qadam rakkheñ
vo nasheb-o-farāz kyā jāneñ
pūchhiye mai-kashoñ se lutf-e-sharāb
ye mazā pāk-bāz kyā jāneñ
bale chitvan tirī ġhazab rī nigāh
kyā kareñge ye naaz kyā jāneñ
jin ko apnī ḳhabar nahīñ ab tak
vo mire dil kā raaz kyā jāneñ
hazrat-e-ḳhizr jab shahīd na hoñ
lutf-e-umr-e-darāz kyā jāneñ
jo guzarte haiñ 'dāġh' par sadme
aap banda-navāz kyā jāneñ
tujhe har bahāne se ham dekhte haiñ
hamārī taraf ab vo kam dekhte haiñ
vo nazreñ nahīñ jin ko ham dekhte haiñ
zamāne ke kyā kyā sitam dekhte haiñ
hamīñ jānte haiñ jo ham dekhte haiñ
phire but-kade se to ai ahl-e-ka.aba
phir aa kar tumhāre qadam dekhte haiñ
hameñ chashm-e-bīnā dikhātī hai sab kuchh
vo andhe haiñ jo jām-e-jam dekhte haiñ
na īmā-e-ḳhvāhish na iz.hār-e-matlab
mire muñh ko ahl-e-karam dekhte haiñ
kabhī toḌte haiñ vo ḳhanjar ko apne
kabhī nabz-e-bismil meñ dam dekhte haiñ
ġhanīmat hai chashm-e-taġhāful bhī un kī
bahut dekhte haiñ jo kam dekhte haiñ
ġharaz kyā ki samjheñ mire ḳhat kā mazmūñ
vo unvān o tarz-e-raqam dekhte haiñ
salāmat rahe dil burā hai ki achchhā
hazāroñ meñ ye ek dam dekhte haiñ
rahā kaun mahfil meñ ab aane vaalā
vo chāroñ taraf dam-ba-dam dekhte haiñ
udhar sharm haa.il idhar ḳhauf maane
na vo dekhte haiñ na ham dekhte haiñ
unheñ kyuuñ na ho dilrubā.ī se nafrat
ki har dil meñ vo ġham alam dekhte haiñ
nigahbāñ se bhī kyā huī bad-gumānī
ab us ko tire saath kam dekhte haiñ
hameñ 'dāġh' kyā kam hai ye sarfarāzī
ki shāh-e-dakan ke qadam dekhte haiñ
tumhāre ḳhat meñ nayā ik salām kis kā thā
na thā raqīb to āḳhir vo naam kis kā thā
vo qatl kar ke mujhe har kisī se pūchhte haiñ
ye kaam kis ne kiyā hai ye kaam kis kā thā
vafā kareñge nibāheñge baat māneñge
tumheñ bhī yaad hai kuchh ye kalām kis kā thā
rahā na dil meñ vo bedard aur dard rahā
muqīm kaun huā hai maqām kis kā thā
na pūchh-gachh thī kisī kī vahāñ na āv-bhagat
tumhārī bazm meñ kal ehtimām kis kā thā
tamām bazm jise sun ke rah ga.ī mushtāq
kaho vo tazkira-e-nā-tamām kis kā thā
hamāre ḳhat ke to purze kiye paḌhā bhī nahīñ
sunā jo tū ne ba-dil vo payām kis kā thā
uThā.ī kyuuñ na qayāmat adū ke kūche meñ
lihāz aap ko vaqt-e-ḳhirām kis kā thā
guzar gayā vo zamāna kahūñ to kis se kahūñ
ḳhayāl dil ko mire sub.h o shaam kis kā thā
hameñ to hazrat-e-vā.iz kī zid ne pilvā.ī
yahāñ irāda-e-sharb-e-mudām kis kā thā
agarche dekhne vaale tire hazāroñ the
tabāh-hāl bahut zer-e-bām kis kā thā
vo kaun thā ki tumheñ jis ne bevafā jaanā
ḳhayāl-e-ḳhām ye saudā-e-ḳhām kis kā thā
inhīñ sifāt se hotā hai aadmī mash.hūr
jo lutf aam vo karte ye naam kis kā thā
har ik se kahte haiñ kyā 'dāġh' bevafā niklā
ye pūchhe un se koī vo ġhulām kis kā thā
uzr aane meñ bhī hai aur bulāte bhī nahīñ
bā.is-e-tark-e-mulāqāt batāte bhī nahīñ
muntazir haiñ dam-e-ruḳhsat ki ye mar jaa.e to jaa.eñ
phir ye ehsān ki ham chhoḌ ke jaate bhī nahīñ
sar uThāo to sahī aañkh milāo to sahī
nashsha-e-mai bhī nahīñ niiñd ke maate bhī nahīñ
kyā kahā phir to kaho ham nahīñ sunte terī
nahīñ sunte to ham aisoñ ko sunāte bhī nahīñ
ḳhuub parda hai ki chilman se lage baiThe haiñ
saaf chhupte bhī nahīñ sāmne aate bhī nahīñ
mujh se lāġhar tirī āñkhoñ meñ khaTakte to rahe
tujh se nāzuk mirī nazroñ meñ samāte bhī nahīñ
dekhte hī mujhe mahfil meñ ye irshād huā
kaun baiThā hai use log uThāte bhī nahīñ
ho chukā qat.a ta.alluq to jafā.eñ kyuuñ hoñ
jin ko matlab nahīñ rahtā vo satāte bhī nahīñ
ziist se tañg ho ai 'dāġh' to jiite kyuuñ ho
jaan pyārī bhī nahīñ jaan se jaate bhī nahīñ
uzr un kī zabān se niklā
tiir goyā kamān se niklā
vo chhalāvā is aan se niklā
al-amāñ har zabān se niklā
ḳhār-e-hasrat bayān se niklā
dil kā kāñTā zabān se niklā
fitna-gar kyā makān se niklā
āsmāñ āsmān se niklā
aa gayā ġhash nigāh dekhte hī
mudda.ā kab zabān se niklā
khā ga.e the vafā kā dhokā ham
jhuuT sach imtihān se niklā
dil meñ rahne na duuñ tirā shikva
dil meñ aayā zabān se niklā
vahm aate haiñ dekhiye kyā ho
vo akelā makān se niklā
tum baraste rahe sar-e-mahfil
kuchh bhī merī zabān se niklā
sach to ye hai mo.āmla dil kā
bāhar apne gumān se niklā
us ko aayat hadīs kyā samjheñ
jo tumhārī zabān se niklā
paḌ gayā jo zabāñ se terī harf
phir na apne makān se niklā
dekh kar rū-e-yār salle-alā
be-tahāshā zabān se niklā
lo qayāmat ab aa.ī vo kāfir
ban-banā kar makān se niklā
mar ga.e ham magar tirā armān
dil se niklā na jaan se niklā
rāh-rav-e-rāh-e-ishq the lākhoñ
aage maiñ kārvān se niklā
samjho patthar kī tum lakīr use
jo hamārī zabān se niklā
bazm se tum ko le ke jā.eñge
kaam kab phūl-pān se niklā
kyā muravvat hai nāvak-e-dil-doz
pahle hargiz na jaan se niklā
tere dīvānoñ kā bhī lashkar aaj
kis tajammul se shaan se niklā
muḌ ke dekhā to maiñ ne kab dekhā
duur jab pāsbān se niklā
vo hile lab tumhāre vaade par
vo tumhārī zabān se niklā
us kī bāñkī adā ne jab maarā
dam mirā aan taan se niklā
mere aañsū kī us ne kī tārīf
ḳhuub motī ye kaan se niklā
ham khaḌe tum se bāteñ karte the
ġhair kyuuñ darmiyān se niklā
zikr ahl-e-vafā kā jab aayā
'dāġh' un kī zabān se niklā
vo zamāna nazar nahīñ aatā
kuchh Thikānā nazar nahīñ aatā
jaan jaatī dikhā.ī detī hai
un kā aanā nazar nahīñ aatā
ishq dar-parda phūñktā hai aag
ye jalānā nazar nahīñ aatā
ik zamāna mirī nazar meñ rahā
ik zamāna nazar nahīñ aatā
dil ne is bazm meñ biThā to diyā
uTh ke jaanā nazar nahīñ aatā
rahiye mushtāq-e-jalva-e-dīdār
ham ne maanā nazar nahīñ aatā
le chalo mujh ko rāh-ravān-e-adam
yaañ Thikānā nazar nahīñ aatā
dil pe baiThā kahāñ se tīr-e-nigāh
ye nishāna nazar nahīñ aatā
tum milāoge ḳhaak meñ ham ko
dil milānā nazar nahīñ aatā
aap hī dekhte haiñ ham ko to
dil kā aanā nazar nahīñ aatā
dil-e-pur-ārzū luTā ai 'dāġh'
vo ḳhazāna nazar nahīñ aatā
ye baat baat meñ kyā nāzukī nikaltī hai
dabī dabī tire lab se hañsī nikaltī hai
Thahar Thahar ke jalā dil ko ek baar na phūñk
ki is meñ bū-e-mohabbat abhī nikaltī hai
bajā.e shikva bhī detā huuñ maiñ duā us ko
mirī zabāñ se karūñ kyā yahī nikaltī hai
ḳhushī meñ ham ne ye shoḳhī kabhī nahīñ dekhī
dam-e-itāb jo rañgat tirī nikaltī hai
hazār baar jo māñgā karo to kyā hāsil
duā vahī hai jo dil se kabhī nikaltī hai
adā se terī magar khiñch rahīñ haiñ talvāreñ
nigah nigah se chhurī par chhurī nikaltī hai
muhīt-e-ishq meñ hai kyā umiid o biim mujhe
ki Duub Duub ke kashtī mirī nikaltī hai
jhalak rahī hai sar-e-shāḳh-e-mizha ḳhuun kī buuñd
shajar meñ pahle samar se kalī nikaltī hai
shab-e-firāq jo khole haiñ ham ne zaḳhm-e-jigar
ye intizār hai kab chāñdnī nikaltī hai
samajh to lījiye kahne to dījiye matlab
bayāñ se pahle hī mujh par chhurī nikaltī hai
ye dil kī aag hai yā dil ke nuur kā hai zuhūr
nafas nafas meñ mire raushnī nikaltī hai
kahā jo maiñ ne ki mar jā.ūñgā to kahte haiñ
hamāre zā.iche meñ zindagī nikaltī hai
samajhne vaale samajhte haiñ pech kī taqrīr
ki kuchh na kuchh tirī bātoñ meñ fī nikaltī hai
dam-e-aḳhīr tasavvur hai kis parī-vash kā
ki merī ruuh bhī ban kar parī nikaltī hai
sanam-kade meñ bhī hai husn ik ḳhudā.ī kā
ki jo nikaltī hai sūrat parī nikaltī hai
mire nikāle na niklegī aarzū merī
jo tum nikālnā chāho abhī nikaltī hai
ġham-e-firāq meñ ho 'dāġh' is qadar betāb
zarā se ranj meñ jaañ aap kī nikaltī hai
chār-sū hai baḌī vahshat kā samāñ
kisī aaseb kā saaya hai yahāñ
koī āvāz sī hai marsiyāñ-ḳhvāñ
shahr kā shahr banā goristāñ
ek maḳhlūq jo bastī hai yahāñ
jis pe insāñ kā guzartā hai gumāñ
ḳhud to sākit hai misāl-e-tasvīr
jumbish-e-ġhair se hai raqs-kunāñ
koī chehra nahīñ juz zer-e-naqāb
na koī jism hai juz be-dil-o-jāñ
ulmā haiñ dushman-e-fahm-o-tahaqīq
kodanī sheva-e-dānish-mandāñ
shā.ir-e-qaum pe ban aa.ī hai
kizb kaise ho tasavvuf meñ nihāñ
lab haiñ masrūf-e-qasīda-goī
aur āñkhoñ meñ hai zillat uryāñ
sabz ḳhat āqibat-o-dīñ ke asiir
pārsā ḳhush-tan-o-nau-ḳhez javāñ
ye zan-e-naġhma-gar-o-ishq-shi.ār
yās-o-hasrat se huī hai hairāñ
kis se ab ārzū-e-vasl kareñ
is ḳharābe meñ koī mard kahāñ
jo mujh meñ chhupā merā galā ghoñT rahā hai
yā vo koī iblīs hai yā merā ḳhudā hai
jab sar meñ nahīñ ishq to chehre pe chamak hai
ye naḳhl ḳhizāñ aa.ī to shādāb huā hai
kyā merā ziyāñ hai jo muqābil tire aa jā.ūñ
ye amr to ma.alūm ki tū mujh se baḌā hai
maiñ banda-o-nāchār ki sairāb na ho pā.ūñ
ai zāhir-o-maujūd mirā jism duā hai
haañ us ke ta.āqub se mire dil meñ hai inkār
vo shaḳhs kisī ko na milegā na milā hai
kyuuñ nūr-e-abad dil meñ guzar kar nahīñ paatā
siine kī siyāhī se nayā harf likhā hai
patthar se visāl māñgtī huuñ
maiñ ādamiyoñ se kaT ga.ī huuñ
shāyad pā.ūñ surāġh-e-ulfat
muTThī meñ ḳhāk-bhar rahī huuñ
har lams hai jab tapish se aarī
kisī aañch se yuuñ pighal rahī huuñ
vo ḳhvāhish-e-bosa bhī nahīñ ab
hairat se hoñT kāTtī huuñ
ik tiflak-e-justujū huuñ shāyad
maiñ apne badan se kheltī huuñ
ab tab.a kisī pe kyuuñ ho rāġhib
insānoñ ko barat chukī huuñ
ye pairahan jo mirī ruuh kā utar na sakā
to naḳh-ba-naḳh kahīñ paivast resha-e-dil thā
mujhe ma.āl-e-safar kā malāl kyūñ-kar ho
ki jab safar hī mirā fāsloñ kā dhokā thā
maiñ jab firāq kī rātoñ meñ us ke saath rahī
vo phir visāl ke lamhoñ meñ kyuuñ akelā thā
vo vāste kī tirā darmiyāñ bhī kyuuñ aa.e
ḳhudā ke saath mirā jism kyuuñ na ho tanhā
sarāb huuñ maiñ tirī pyaas kyā bujhā.ūñgī
is ishtiyāq se tishna zabāñ qarīb na lā
sarāb huuñ ki badan kī yahī shahādat hai
har ek uzv meñ bahtā hai ret kā dariyā
jo mere lab pe hai shāyad vahī sadāqat hai
jo mere dil meñ hai us harf-e-rā.egāñ pe na jā
jise maiñ toḌ chukī huuñ vo raushnī kā tilism
shuā-e-nūr-e-azal ke sivā kuchh aur na thā
aaj yuuñ mauj-dar-mauj ġham tham gayā is tarah ġham-zadoñ ko qarār aa gayā
jaise ḳhush-bū-e-zulf-e-bahār aa ga.ī jaise paiġhām-e-dīdār-e-yār aa gayā
jis kī dīd-o-talab vahm samjhe the ham rū-ba-rū phir sar-e-rahguzār aa gayā
sub.h-e-fardā ko phir dil tarasne lagā umr-e-rafta tirā e'tibār aa gayā
rut badalne lagī rañg-e-dil dekhnā rañg-e-gulshan se ab haal khultā nahīñ
zaḳhm chhalkā koī yā koī gul khilā ashk umDe ki abr-e-bahār aa gayā
ḳhūn-e-ushshāq se jaam bharne lage dil sulagne lage daaġh jalne lage
mahfil-e-dard phir rañg par aa ga.ī phir shab-e-ārzū par nikhār aa gayā
sarfaroshī ke andāz badle ga.e dāvat-e-qatl par maqtal-e-shahr meñ
Daal kar koī gardan meñ tauq aa gayā laad kar koī kāñdhe pe daar aa gayā
'faiz' kyā jāniye yaar kis aas par muntazir haiñ ki lā.egā koī ḳhabar
mai-kashoñ par huā mohtasib mehrbāñ dil-figāroñ pe qātil ko pyaar aa gayā
ab ke baras dastūr-e-sitam meñ kyā kyā baab īzād hue
jo qātil the maqtūl hue jo said the ab sayyād hue
pahle bhī ḳhizāñ meñ baaġh ujḌe par yuuñ nahīñ jaise ab ke baras
saare buuTe patta patta ravish ravish barbād hue
pahle bhī tavāf-e-sham-e-vafā thī rasm mohabbat vāloñ kī
ham tum se pahle bhī yahāñ 'mansūr' hue 'farhād' hue
ik gul ke murjhāne par kyā gulshan meñ kohrām machā
ik chehra kumhlā jaane se kitne dil nāshād hue
'faiz' na ham 'yūsuf' na koī 'yāqūb' jo ham ko yaad kare
apnī kyā kan.āñ meñ rahe yā misr meñ jā ābād hue
darbār meñ ab satvat-e-shāhī kī alāmat
darbāñ kā asā hai ki musannif kā qalam hai
āvāra hai phir koh-e-nidā par jo bashārat
tamhīd-e-masarrat hai ki tūl-e-shab-e-ġham hai
jis dhajjī ko galiyoñ meñ liye phirte haiñ tiflāñ
ye merā garebāñ hai ki lashkar kā alam hai
jis nuur se hai shahr kī dīvār daraḳhshāñ
ye ḳhūn-e-shahīdāñ hai ki zar-ḳhāna-e-jam hai
halqa kiye baiThe raho ik sham.a ko yaaro
kuchh raushnī baaqī to hai har-chand ki kam hai
dil meñ ab yuuñ tire bhūle hue ġham aate haiñ
jaise bichhḌe hue kaabe meñ sanam aate haiñ
ek ik kar ke hue jaate haiñ taare raushan
merī manzil kī taraf tere qadam aate haiñ
raqs-e-mai tez karo saaz kī lai tez karo
sū-e-mai-ḳhāna safīrān-e-haram aate haiñ
kuchh hamīñ ko nahīñ ehsān uThāne kā dimāġh
vo to jab aate haiñ mā.il-ba-karam aate haiñ
aur kuchh der na guzre shab-e-furqat se kaho
dil bhī kam dukhtā hai vo yaad bhī kam aate haiñ
donoñ jahān terī mohabbat meñ haar ke
vo jā rahā hai koī shab-e-ġham guzār ke
vīrāñ hai mai-kada ḳhum-o-sāġhar udaas haiñ
tum kyā ga.e ki ruuTh ga.e din bahār ke
ik fursat-e-gunāh milī vo bhī chaar din
dekhe haiñ ham ne hausle parvardigār ke
duniyā ne terī yaad se begāna kar diyā
tujh se bhī dil-fareb haiñ ġham rozgār ke
bhūle se muskurā to diye the vo aaj 'faiz'
mat pūchh valvale dil-e-nā-kardā-kār ke
garmī-e-shauq-e-nazārā kā asar to dekho
gul khile jaate haiñ vo sāya-e-tar to dekho
aise nādāñ bhī na the jaañ se guzarne vaale
nāseho pand-garo rāhguzar to dekho
vo to vo hai tumheñ ho jā.egī ulfat mujh se
ik nazar tum mire mahbūb-e-nazar to dekho
vo jo ab chaak garebāñ bhī nahīñ karte haiñ
dekhne vaalo kabhī un kā jigar to dekho
dāman-e-dard ko gulzār banā rakkhā hai
aao ik din dil-e-pur-ḳhūñ kā hunar to dekho
sub.h kī tarah jhamaktā hai shab-e-ġham kā ufuq
'faiz' tābindagi-e-dīda-e-tar to dekho
go sab ko baham sāġhar o baada to nahīñ thā
ye shahr udaas itnā ziyāda to nahīñ thā
galiyoñ meñ phirā karte the do chaar divāne
har shaḳhs kā sad chaak labāda to nahīñ thā
manzil ko na pahchāne rah-e-ishq kā raahī
nādāñ hī sahī aisā bhī saada to nahīñ thā
thak kar yūñhī pal bhar ke liye aañkh lagī thī
so kar hī na uTTheñ ye irāda to nahīñ thā
vaa.iz se rah-o-rasm rahī rind se sohbat
farq in meñ koī itnā ziyāda to nahīñ thā
guloñ meñ rañg bhare bād-e-nau-bahār chale
chale bhī aao ki gulshan kā kārobār chale
qafas udaas hai yaaro sabā se kuchh to kaho
kahīñ to bahr-e-ḳhudā aaj zikr-e-yār chale
kabhī to sub.h tire kunj-e-lab se ho āġhāz
kabhī to shab sar-e-kākul se mushk-bār chale
baḌā hai dard kā rishta ye dil ġharīb sahī
tumhāre naam pe ā.eñge ġham-gusār chale
jo ham pe guzrī so guzrī magar shab-e-hijrāñ
hamāre ashk tirī āqibat sañvār chale
huzūr-e-yār huī daftar-e-junūñ kī talab
girah meñ le ke garebāñ kā taar taar chale
maqām 'faiz' koī raah meñ jachā hī nahīñ
jo kū-e-yār se nikle to sū-e-dār chale
hairāñ hai jabīñ aaj kidhar sajda ravā hai
sar par haiñ ḳhudāvand sar-e-arsh ḳhudā hai
kab tak ise sīñchoge tamannā-e-samar meñ
ye sabr kā paudā to na phūlā na phalā hai
miltā hai ḳhirāj us ko tirī nān-e-javīñ se
har bādshah-e-vaqt tire dar kā gadā hai
har ek uqūbat se hai talḳhī meñ savā-tar
vo rañg jo nā-karda gunāhoñ kī sazā hai
ehsān liye kitne masīhā-nafasoñ ke
kyā kījiye dil kā na jalā hai na bujhā hai
ham musāfir yūñhī masrūf-e-safar jā.eñge
be-nishāñ ho ga.e jab shahr to ghar jā.eñge
kis qadar hogā yahāñ mehr-o-vafā kā mātam
ham tirī yaad se jis roz utar jā.eñge
jauharī band kiye jaate haiñ bāzār-e-suḳhan
ham kise bechne almās-o-guhar jā.eñge
nemat-e-zīst kā ye qarz chukegā kaise
laakh ghabrā ke ye kahte raheñ mar jā.eñge
shāyad apnā bhī koī bait hudī-ḳhvāñ ban kar
saath jā.egā mire yaar jidhar jā.eñge
'faiz' aate haiñ rah-e-ishq meñ jo saḳht maqām
aane vāloñ se kaho ham to guzar jā.eñge
ham par tumhārī chaah kā ilzām hī to hai
dushnām to nahīñ hai ye ikrām hī to hai
karte haiñ jis pe ta.an koī jurm to nahīñ
shauq-e-fuzūl o ulfat-e-nākām hī to hai
dil mudda.ī ke harf-e-malāmat se shaad hai
ai jān-e-jāñ ye harf tirā naam hī to hai
dil nā-umīd to nahīñ nākām hī to hai
lambī hai ġham kī shaam magar shaam hī to hai
dast-e-falak meñ gardish-e-taqdīr to nahīñ
dast-e-falak meñ gardish-e-ayyām hī to hai
āḳhir to ek roz karegī nazar vafā
vo yār-e-ḳhush-ḳhisāl sar-e-bām hī to hai
bhīgī hai raat 'faiz' ġhazal ibtidā karo
vaqt-e-sarod dard kā hañgām hī to hai
hamīñ se apnī navā ham-kalām hotī rahī
ye teġh apne lahū meñ niyām hotī rahī
muqābil-e-saf-e-a.adā jise kiyā āġhāz
vo jañg apne hī dil meñ tamām hotī rahī
koī masīhā na īfā-e-ahd ko pahuñchā
bahut talāsh pas-e-qatl-e-ām hotī rahī
ye barhaman kā karam vo atā-e-shaiḳh-e-haram
kabhī hayāt kabhī mai harām hotī rahī
jo kuchh bhī ban na paḌā 'faiz' luT ke yāroñ se
to rahzanoñ se duā-o-salām hotī rahī
har haqīqat majāz ho jaa.e
kāfiroñ kī namāz ho jaa.e
dil rahīn-e-niyāz ho jaa.e
bekasī kārsāz ho jaa.e
minnat-e-chāra-sāz kaun kare
dard jab jāñ-navāz ho jaa.e
ishq dil meñ rahe to rusvā ho
lab pe aa.e to raaz ho jaa.e
lutf kā intizār kartā huuñ
jaur tā hadd-e-nāz ho jaa.e
umr be-sūd kaT rahī hai 'faiz'
kaash ifshā-e-rāz ho jaa.e
kab yaad meñ terā saath nahīñ kab haat meñ terā haat nahīñ
sad-shukr ki apnī rātoñ meñ ab hijr kī koī raat nahīñ
mushkil haiñ agar hālāt vahāñ dil bech aa.eñ jaañ de aa.eñ
dil vaalo kūcha-e-jānāñ meñ kyā aise bhī hālāt nahīñ
jis dhaj se koī maqtal meñ gayā vo shaan salāmat rahtī hai
ye jaan to aanī jaanī hai is jaañ kī to koī baat nahīñ
maidān-e-vafā darbār nahīñ yaañ nām-o-nasab kī pūchh kahāñ
āshiq to kisī kā naam nahīñ kuchh ishq kisī kī zaat nahīñ
gar baazī ishq kī baazī hai jo chāho lagā do Dar kaisā
gar jiit ga.e to kyā kahnā haare bhī to baazī maat nahīñ
na ab raqīb na nāseh na ġham-gusār koī
tum āshnā the to thiiñ āshnā.iyāñ kyā kyā
judā the ham to mayassar thiiñ qurbateñ kitnī
baham hue to paḌī haiñ judā.iyāñ kyā kyā
pahuñch ke dar pe tire kitne mo'tabar Thahre
agarche rah meñ huiiñ jag-hañsā.iyāñ kyā kyā
ham aise sāda-diloñ kī niyāz-mandī se
butoñ ne kī haiñ jahāñ meñ ḳhudā.iyāñ kyā kyā
sitam pe ḳhush kabhī lutf-o-karam se ranjīda
sikhā.īñ tum ne hameñ kaj-adā.iyāñ kyā kyā
qarz-e-nigāh-e-yār adā kar chuke haiñ ham
sab kuchh nisār-e-rāh-e-vafā kar chuke haiñ ham
kuchh imtihān-e-dast-e-jafā kar chuke haiñ ham
kuchh un kī dastaras kā patā kar chuke haiñ ham
ab ehtiyāt kī koī sūrat nahīñ rahī
qātil se rasm-o-rāh sivā kar chuke haiñ ham
dekheñ hai kaun kaun zarūrat nahīñ rahī
kū-e-sitam meñ sab ko ḳhafā kar chuke haiñ ham
ab apnā iḳhtiyār hai chāhe jahāñ chaleñ
rahbar se apnī raah judā kar chuke haiñ ham
un kī nazar meñ kyā kareñ phīkā hai ab bhī rañg
jitnā lahū thā sarf-e-qabā kar chuke haiñ ham
kuchh apne dil kī ḳhū kā bhī shukrāna chāhiye
sau baar un kī ḳhū kā gilā kar chuke haiñ ham
rāz-e-ulfat chhupā ke dekh liyā
dil bahut kuchh jalā ke dekh liyā
aur kyā dekhne ko baaqī hai
aap se dil lagā ke dekh liyā
vo mire ho ke bhī mire na hue
un ko apnā banā ke dekh liyā
aaj un kī nazar meñ kuchh ham ne
sab kī nazreñ bachā ke dekh liyā
'faiz' takmīl-e-ġham bhī ho na sakī
ishq ko aazmā ke dekh liyā
shaiḳh sāhab se rasm-o-rāh na kī
shukr hai zindagī tabāh na kī
tujh ko dekhā to ser-chashm hue
tujh ko chāhā to aur chaah na kī
tere dast-e-sitam kā ijz nahīñ
dil hī kāfir thā jis ne aah na kī
the shab-e-hijr kaam aur bahut
ham ne fikr-e-dil-e-tabāh na kī
kaun qātil bachā hai shahr meñ 'faiz'
jis se yāroñ ne rasm-o-rāh na kī
tum aa.e ho na shab-e-intizār guzrī hai
talāsh meñ hai sahar baar baar guzrī hai
junūñ meñ jitnī bhī guzrī ba-kār guzrī hai
agarche dil pe ḳharābī hazār guzrī hai
huī hai hazrat-e-nāseh se guftugū jis shab
vo shab zarūr sar-e-kū-e-yār guzrī hai
vo baat saare fasāne meñ jis kā zikr na thā
vo baat un ko bahut nā-gavār guzrī hai
na gul khile haiñ na un se mile na mai pī hai
ajiib rañg meñ ab ke bahār guzrī hai
chaman pe ġhārat-e-gul-chīñ se jaane kyā guzrī
qafas se aaj sabā be-qarār guzrī hai
vo butoñ ne Daale haiñ vasvase ki diloñ se ḳhauf-e-ḳhudā gayā
vo paḌī haiñ roz qayāmateñ ki ḳhayāl-e-roz-e-jazā gayā
jo nafas thā ḳhār-e-gulū banā jo uThe the haath lahū hue
vo nashāt-e-āh-e-sahr ga.ī vo vaqār-e-dast-e-duā gayā
na vo rañg fasl-e-bahār kā na ravish vo abr-e-bahār kī
jis adā se yaar the āshnā vo mizāj-e-bād-e-sabā gayā
jo talab pe ahd-e-vafā kiyā to vo ābrū-e-vafā ga.ī
sar-e-ām jab hue mudda.ī to savāb-e-sidq-o-safā gayā
abhī bādbān ko tah rakho abhī muztarib hai ruḳh-e-havā
kisī rāste meñ hai muntazir vo sukūñ jo aa ke chalā gayā
ye jafā-e-ġham kā chāra vo najāt-e-dil kā aalam
tirā husn dast-e-īsā tirī yaad rū-e-maryam
dil o jaañ fidā-e-rāhe kabhī aa ke dekh hamdam
sar-e-kū-e-dil-figārāñ shab-e-ārzū kā aalam
tirī diid se sivā hai tire shauq meñ bahārāñ
vo chaman jahāñ girī hai tire gesuoñ kī shabnam
ye ajab qayāmateñ haiñ tire rahguzar meñ guzarāñ
na huā ki mar miTeñ ham na huā ki jī uTheñ ham
lo sunī ga.ī hamārī yuuñ phire haiñ din ki phir se
vahī gosha-e-qafas hai vahī fasl-e-gul kā mātam
aa.ī hai kuchh na pūchh qayāmat kahāñ kahāñ
uf le ga.ī hai mujh ko mohabbat kahāñ kahāñ
betābī-o-sukūñ kī huiiñ manzileñ tamām
bahlā.eñ tujh se chhuT ke tabī.at kahāñ kahāñ
furqat ho yā visāl vahī iztirāb hai
terā asar hai ai ġham-e-furqat kahāñ kahāñ
har jumbish-e-nigāh meñ sad-kaif be-ḳhudī
bhartī phiregī husn kī niyyat kahāñ kahāñ
rāh-e-talab meñ chhoḌ diyā dil kā saath bhī
phirte liye hue ye musībat kahāñ kahāñ
dil ke ufaq tak ab to haiñ parchhā.iyāñ tirī
le jaa.e ab to dekh ye vahshat kahāñ kahāñ
ai nargis-e-siyāh batā de tire nisār
kis kis ko hai ye hosh ye ġhaflat kahāñ kahāñ
nairañg-e-ishq kī hai koī intihā ki ye
ye ġham kahāñ kahāñ ye masarrat kahāñ kahāñ
begānagī par us kī zamāne se ehtirāz
dar-parda us adā kī shikāyat kahāñ kahāñ
farq aa gayā thā daur-e-hayāt-o-mamāt meñ
aa.ī hai aaj yaad vo sūrat kahāñ kahāñ
jaise fanā baqā meñ bhī koī kamī sī ho
mujh ko paḌī hai terī zarūrat kahāñ kahāñ
duniyā se ai dal itnī tabī.at bharī na thī
tere liye uThā.ī nadāmat kahāñ kahāñ
ab imtiyāz-e-ishq-o-havas bhī nahīñ rahā
hotī hai terī chashm-e-ināyat kahāñ kahāñ
har gaam par tarīq-e-mohabbat meñ maut thī
is raah meñ khule dar-e-rahmat kahāñ kahāñ
hosh-o-junūñ bhī ab to bas ik baat haiñ 'firāq'
hotī hai us nazar kī sharārat kahāñ kahāñ
bahut pahle se un qadmoñ kī aahaT jaan lete haiñ
tujhe ai zindagī ham duur se pahchān lete haiñ
mirī nazreñ bhī aise qātiloñ kā jaan o īmāñ haiñ
nigāheñ milte hī jo jaan aur īmān lete haiñ
jise kahtī hai duniyā kāmyābī vaa.e nā-dānī
use kin qīmatoñ par kāmyāb insān lete haiñ
nigāh-e-bāda-gūñ yuuñ to tirī bātoñ kā kyā kahnā
tirī har baat lekin ehtiyātan chhān lete haiñ
tabī.at apnī ghabrātī hai jab sunsān rātoñ meñ
ham aise meñ tirī yādoñ kī chādar taan lete haiñ
ḳhud apnā faisla bhī ishq meñ kaafī nahīñ hotā
use bhī kaise kar guzreñ jo dil meñ Thaan lete haiñ
hayāt-e-ishq kā ik ik nafas jām-e-shahādat hai
vo jān-e-nāz-bardārāñ koī āsān lete haiñ
ham-āhañgī meñ bhī ik chāshnī hai iḳhtilāfoñ kī
mirī bāteñ ba-unvān-e-digar vo maan lete haiñ
tirī maqbūliyat kī vaj.h vāhid terī ramziyyat
ki us ko mānte hī kab haiñ jis ko jaan lete haiñ
ab is ko kufr māneñ yā bulandī-e-nazar jāneñ
ḳhudā-e-do-jahāñ ko de ke ham insān lete haiñ
jise sūrat batāte haiñ pata detī hai sīrat kā
ibārat dekh kar jis tarah ma.anī jaan lete haiñ
tujhe ghāTā na hone deñge kārobār-e-ulfat meñ
ham apne sar tirā ai dost har ehsān lete haiñ
hamārī har nazar tujh se na.ī saugandh khātī hai
to terī har nazar se ham nayā paimān lete haiñ
rafīq-e-zindagī thī ab anīs-e-vaqt-e-āḳhir hai
tirā ai maut ham ye dūsrā ehsān lete haiñ
zamāna vārdāt-e-qalb sunñe ko tarastā hai
isī se to sar āñkhoñ par mirā dīvān lete haiñ
'firāq' aksar badal kar bhes miltā hai koī kāfir
kabhī ham jaan lete haiñ kabhī pahchān lete haiñ
be-Thikāne hai dil-e-ġham-ghīñ Thikāne kī kaho
shām-e-hijrāñ dosto kuchh is ke aane kī kaho
haañ na pūchh ik giraftār-e-qafas kī zindagī
ham-safīrān-e-chaman kuchh āshiyāne kī kaho
uḌ gayā hai manzil-e-dushvār meñ ġham kā samand
gesū-e-pur-pech-o-ḳham ke tāziyāne kī kaho
baat bantī aur bātoñ se nazar aatī nahīñ
is nigāh-e-nāz kī bāteñ banāne kī kaho
dāstāñ vo thī jise dil bujhte bujhte kah gayā
sham-e-bazm-e-zindagī ke jhilmilāne kī kaho
kuchh dil-e-marhūm kī bāteñ karo ai ahl-e-ilm
jis se vīrāne the ābād us divāne kī kaho
dāstān-e-zindagī bhī kis qadar dilchasp hai
jo azal se chhiḌ gayā hai us fasāne kī kaho
ye fusūn-e-nīm-e-shab ye ḳhvāb-sāmāñ ḳhāmushī
sāmrī fan aañkh ke jaadū jagāne kī kaho
koī kyā khā.egā yuuñ sachchī qasam jhūTī qasam
us nigāh-e-nāz kī saugandh khāne kī kaho
shaam hī se gosh-bar-āvāz hai bazm-e-suḳhan
kuchh 'firāq' apnī sunāo kuchh zamāne kī kaho
chhalak ke kam na ho aisī koī sharāb nahīñ
nigāh-e-nargis-e-ra.anā tirā javāb nahīñ
zamīn jaag rahī hai ki inqalāb hai kal
vo raat hai koī zarra bhī mahv-e-ḳhvāb nahīñ
hayāt-e-dard huī jā rahī hai kyā hogā
ab is nazar kī duā.eñ bhī mustajāb nahīñ
zamīn us kī falak us kā kā.enāt us kī
kuchh aisā ishq tirā ḳhānumāñ-ḳharāb nahīñ
abhī kuchh aur ho insān kā lahū paanī
abhī hayāt ke chehre par āb-o-tāb nahīñ
jahāñ ke baab meñ tar dāmanoñ kā qaul ye hai
ye mauj mārtā dariyā koī sarāb nahīñ
dikhā to detī hai behtar hayāt ke sapne
ḳharāb ho ke bhī ye zindagī ḳharāb nahīñ
chheḌ ai dil ye kisī shoḳh ke ruḳhsāroñ se
khelnā aah dahakte hue añgāroñ se
ham shab-e-hijr meñ jab sotī hai saarī duniyā
zikr karte haiñ tirā chhiTke hue tāroñ se
ashk bhar laa.e kisī ne jo tirā naam liyā
aur kyā hijr meñ hotā tire bīmāroñ se
chheḌ naġhma koī go dil kī shikasta haiñ rageñ
ham nikāleñge sadā TuuTe hue tāroñ se
ham ko terī hai zarūrat na ise bhuul ai dost
tere iqrāroñ se matlab hai na inkāroñ se
ham haiñ vo bekas-o-be-yār ki baiThe baiThe
apnā dukh-dard kahā karte haiñ dīvāroñ se
ahl-e-duniyā se ye kahte haiñ mire nāla-e-dil
ham sadā deñge ġham-e-hijr ke mīnāroñ se
ishq hamdardī-e-ālam kā ravādār nahīñ
ho ga.ī bhuul 'firāq' aap ke ġham-ḳhvāroñ se
daur-e-āġhāz-e-jafā dil kā sahārā niklā
hausla kuchh na hamārā na tumhārā niklā
terā naam aate hī sakte kā thā aalam mujh par
jaane kis tarah ye mazkūr dobārā niklā
hosh jaatā hai jigar jaatā hai dal jaatā hai
parde hī parde meñ kyā terā ishārā niklā
hai tire kashf-o-karāmāt kī duniyā qaa.il
tujh se ai dil na magar kaam hamārā niklā
kitne saffāk sar-e-qatl-gah-e-ālam the
lākhoñ meñ bas vahī allāh kā pyārā niklā
ibrat-añgez hai kyā us kī javāñ-margī bhī
haa.e vo dil jo hamārā na tumhārā niklā
ishq kī lau se farishtoñ ke bhī par jalte haiñ
rashk-e-ḳhurshīd-e-qayāmat ye sharārā niklā
sar-ba-sar be-sar-o-sāmāñ jise samjhe the vo dil
rashk-e-jamshed-o-kai-o-ḳhusrau-o-dārā niklā
rone vaale hue chup hijr kī duniyā badlī
sham.a be-nūr huī sub.h kā taarā niklā
uñgliyāñ uTThīñ 'firāq'-e-vatan-āvāra par
aaj jis samt se vo dard kā maarā niklā
dete haiñ jām-e-shahādat mujhe ma.alūm na thā
hai ye ā.īn-e-mohabbat mujhe ma.alūm na thā
matlab-e-chashm-e-muravvat mujhe ma.alūm na thā
tujh ko mujh se thī shikāyat mujhe ma.alūm na thā
chashm-e-ḳhāmosh kī bābat mujhe ma.alūm na thā
ye bhī hai harf-o-hikāyat mujhe ma.alūm na thā
ishq bas meñ hai mashiyyat ke aqīda thā mirā
us ke bas meñ hai mashiyyat mujhe ma.alūm na thā
haft-ḳhvāñ jis ne kiye tai sar-e-rāh-e-taslīm
TuuT jaatī hai vo himmat mujhe ma.alūm na thā
aaj har qatra-e-mai ban gayā ik chiñgārī
thī ye saaqī kī sharārat mujhe ma.alūm na thā
nigah-e-mast ne talvār uThā lī sar-e-bazm
yuuñ badal jaatī hai niyyat mujhe ma.alūm na thā
ġham-e-hastī se jo bezār rahā maiñ ik umr
tujh se bhī thī use nisbat mujhe ma.alūm na thā
ishq bhī ahl-e-tarīqat meñ hai aisā thā ḳhayāl
ishq hai pīr-e-tarīqat mujhe ma.alūm na thā
pūchh mat sharh-e-karam-hā-e-azīzāñ hamdam
un meñ itnī thī sharāfat mujhe ma.alūm na thā
jab se dekhā hai tujhe mujh se hai merī an-ban
husn kā rañg-e-siyāsat mujhe ma.alūm na thā
shakl insān kī ho chaal bhī insān kī ho
yuuñ bhī aatī hai qayāmat mujhe ma.alūm na thā
sar-e-māmūra-e-ālam ye dil-e-ḳhāna-ḳharāb
miT gayā terī badaulat mujhe ma.alūm na thā
parda-e-arz-e-vafā meñ bhī rahā huuñ kartā
tujh se maiñ apnī hī ġhībat mujhe ma.alūm na thā
naqd-e-jāñ kyā hai zamāne meñ mohabbat hamdam
nahīñ miltī kisī qīmat mujhe ma.alūm na thā
ho gayā aaj rafīqoñ se gale mil ke judā
apnā ḳhud ishq-e-sadāqat mujhe ma.alūm na thā
dard dil kyā hai khulā aaj tire laḌne par
tujh se itnī thī mohabbat mujhe ma.alūm na thā
dam nikal jaa.e magar dil na lagā.e koī
ishq kī ye thī vasiyyat mujhe ma.alūm na thā
husn vāloñ ko bahut sahal samajh rakkhā thā
tujh pe aa.egī tabī.at mujhe ma.alūm na thā
kitnī ḳhallāq hai ye nīstī-e-ishq 'firāq'
us se hastī hai ibārat mujhe ma.alūm na thā
dīdār meñ ik turfa dīdār nazar aayā
har baar chhupā koī har baar nazar aayā
chhāloñ ko bayābāñ bhī gulzār nazar aayā
jab chheḌ par āmāda har ḳhaar nazar aayā
sub.h-e-shab-e-hijrāñ kī vo chāk-garebānī
ik ālam-e-nairañgī har taar nazar aayā
ho sabr ki betābī ummīd ki māyūsī
nairañg-e-mohabbat bhī be-kār nazar aayā
jab chashm-e-siyah terī thī chhā.ī huī dil par
is mulk kā har ḳhitta tātār nazar aayā
tū ne bhī to dekhī thī vo jaatī huī duniyā
kyā āḳhrī lamhoñ meñ bīmār nazar aayā
ġhash khā ke gire muusā allāh-rī māyūsī
halkā sā vo parda bhī dīvār nazar aayā
zarra ho ki qatra ho ḳhum-ḳhāna-e-hastī meñ
maḳhmūr nazar aayā sarshār nazar aayā
kyā kuchh na huā ġham se kyā kuchh na kiyā ġham ne
aur yuuñ to huā jo kuchh be-kār nazar aayā
ai ishq qasam tujh ko ma.amūra-e-ālam kī
koī ġham-e-furqat meñ ġham-ḳhvār nazar aayā
shab kaT ga.ī furqat kī dekhā na 'firāq' āḳhir
tūl-e-ġham-e-hijrāñ bhī be-kār nazar aayā
haath aa.e to vahī dāman-e-jānāñ ho jaa.e
chhūT jaa.e to vahī apnā garebāñ ho jaa.e
ishq ab bhī hai vo mahram-e-be-gāna-numā
husn yuuñ laakh chhupe laakh numāyāñ ho jaa.e
hosh-o-ġhaflat se bahut duur hai kaifiyyat-e-ishq
us kī har be-ḳhabarī manzil-e-irfāñ ho jaa.e
yaad aatī hai jab apnī to taḌap jaatā huuñ
merī hastī tirā bhūlā havā paimāñ ho jaa.e
aañkh vo hai jo tirī jalva-gah-e-nāz bane
dil vahī hai jo sarāpā tirā armāñ ho jaa.e
pāk-bāzān-e-mohabbat meñ jo bebākī hai
husn gar us ko samajh le to pashemāñ ho jaa.e
sahl ho kar hui dushvār mohabbat terī
use mushkil jo banā leñ to kuchh āsāñ ho jaa.e
ishq phir ishq hai jis ruup meñ jis bhes meñ ho
ishrat-e-vasl bane yā ġham-e-hijrāñ ho jaa.e
kuchh mudāvā bhī ho majrūh diloñ kā ai dost
marham-e-zaḳhm tirā jaur-pashemāñ ho jaa.e
ye bhī sach hai koī ulfat meñ pareshāñ kyuuñ ho
ye bhī sach hai koī kyūñkar na pareshāñ ho jaa.e
ishq ko arz-e-tamannā meñ bhī lākhoñ pas-o-pesh
husn ke vāste inkār bhī āsāñ ho jaa.e
jhilmilātī hai sar-e-bazm-e-jahāñ sham-e-ḳhudī
jo ye bujh jaa.e charāġh-e-rah-e-irfāñ ho jaa.e
sar-e-shorīda diyā dasht-o-bayābāñ bhī diye
ye mirī ḳhūbī-e-qismat ki vo zindāñ ho jaa.e
uqda-e-ishq ajab uqda-e-mohmal hai 'firāq'
kabhī lā-hal kabhī mushkil kabhī āsāñ ho jaa.e
hijr-o-visāl-e-yār kā parda uThā diyā
ḳhud baḌh ke ishq ne mujhe merā patā diyā
gard-o-ġhubār-e-hastī-e-fānī uḌā diyā
ai kīmiyā-e-ishq mujhe kyā banā diyā
vo sāmne hai aur nazar se chhupā diyā
ai ishq-e-be-hijāb mujhe kyā dikhā diyā
vo shān-e-ḳhāmushī ki bahāreñ haiñ muntazir
vo rañg-e-guftugū ki gulistāñ banā diyā
dam le rahī thiiñ husn kī jab sehr-kāriyāñ
in vaqfa-hā-e-kufr ko īmāñ banā diyā
ma.alūm kuchh mujhī ko haiñ un kī ravāniyāñ
jin qatra-hā-e-ashk ko dariyā banā dayā
ik barq-e-be-qarār thī tamkīn-e-husn bhī
jis vaqt ishq ko ġham-e-sabr-āzmā diyā
saaqī mujhe bhī yaad haiñ vo tishna-kāmiyāñ
jin ko harīf-e-sāġhar-o-mīnā banā diyā
ma.alūm hai haqīqat-e-ġham-hā-e-rozgār
duniyā ko tere dard ne duniyā banā diyā
ai shoḳhi-e-nigāh-e-karam muddatoñ ke ba.ad
ḳhvāb-e-girān-e-ġham se mujhe kyuuñ jagā diyā
kuchh shorisheñ taġhāful-e-pinhāñ meñ thiiñ jinheñ
hañgāma-zār-e-hashr-e-tamannā banā diyā
baḌhtā hī jā rahā hai jamāl-e-nazar-fareb
husn-e-nazar ko husn-e-ḳhud-ārā banā diyā
phir dekhnā nigāh laḌī kis se ishq kī
gar husn ne hijāb-e-taġhāful uThā diyā
jab ḳhuun ho chukā dil-e-hastī-e-etibār
kuchh dard bach rahe jinheñ insāñ banā diyā
gum-karda-e-vafūr-e-ġham-e-intizār huuñ
tū kyā chhupā ki mujh ko mujhī se chhupā diyā
raat ab harīf-e-sub.h-e-qayāmat hī kyuuñ na ho
jo kuchh bhī ho us aañkh ko ab to jagā diyā
ab maiñ huuñ aur lutf-o-karam ke takallufāt
ye kyuuñ hijāb-e-ranjish-e-be-jā banā diyā
thī yuuñ to shām-e-hijr magar pichhlī raat ko
vo dard uThā 'firāq' ki maiñ muskurā diyā
ik roz hue the kuchh ishārāt ḳhafī se
āshiq haiñ ham us nargis-e-rānā ke jabhī se
karne ko haiñ duur aaj to tau ye rog hī jī se
ab rakkheñge ham pyaar na tum se na kisī se
ahbāb se rakhtā huuñ kuchh ummīd-e-sharāfat
rahte haiñ ḳhafā mujh se bahut log isī se
kahtā huuñ use maiñ to ḳhusūsiyyat-e-pinhāñ
kuchh tum ko shikāyat hai kasī se to mujhī se
ash.ār nahīñ haiñ ye mirī ruuh kī hai pyaas
jaarī hue sar-chashme mirī tishna-labī se
aañsū ko mire khel tamāshā na samajhnā
kaT jaatā hai patthar isī hiire kī kanī se
yād-e-lab-e-jānāñ hai charāġh-e-dil-e-ranjūr
raushan hai ye ghar aaj usī la.al-e-yamanī se
aflāk kī mehrāb hai aa.ī huī añgḌā.ī
be-kaif kuchh āfāq kī a.azā-shikanī se
kuchh zer-e-lab alfāz khanakte haiñ fazā meñ
gūñjī huī hai bazm tirī kam-suḳhanī se
aaj anjuman-e-ishq nahīñ anjuman-e-ishq
kis darja kamī bazm meñ hai terī kamī se
is vādī-e-vīrāñ meñ hai sar-chashma-e-dil bhī
hastī mirī sairāb hai āñkhoñ kī namī se
ḳhud mujh ko bhī tā-der ḳhabar ho nahīñ paa.ī
aaj aa.ī tirī yaad is āhista-ravī se
vo DhūñDhne niklī hai tirī nik.hat-e-gesū
ik roz milā thā maiñ nasīm-e-saharī se
sab kuchh vo dilā de mujhe sab kuchh vo banā de
ai dost nahīñ duur tirī kam-nigahī se
mī.ād-e-davām-o-abad ik niiñd hai us kī
ham muntahī-e-jalva-e-jānāñ haiñ abhī se
ik dil ke sivā paas hamāre nahīñ kuchh bhī
jo kaam ho le lete haiñ ham log isī se
ma.alūm huā aur hai ik ālam-e-asrār
ā.īna-e-hastī kī pareshāñ-nazarī se
is se to kahīñ baiTh rahe toḌ ke ab paaoñ
mil jaa.e najāt ishq ko is dar-ba-darī se
rahtā huuñ 'firāq' is liye vārafta ki duniyā
kuchh hosh meñ aa jaa.e mirī be-ḳhabarī se
jahān-e-ġhuncha-e-dil kā faqat chaTaknā thā
usī kī bū-e-pareshāñ vajūd-e-duniyā thā
ye kah ke kal koī be-iḳhtiyār rotā thā
vo ik nigāh sahī kyuuñ kisī ko dekhā thā
tanābeñ kūcha-e-qātil kī khiñchtī jaatī thiiñ
shahīd-e-teġh-e-adā meñ bhī zor kitnā thā
bas ik jhalak nazar aa.ī uḌe kalīm ke hosh
bas ik nigāh huī ḳhaak tūr-e-sīnā thā
har ik ke haath faqat ġhaflateñ thiiñ hosh-numā
ki apne aap se begāna-vār jiinā thā
yahī huā ki fareb-e-umīd-o-yās miTe
vo pā ga.e tire hāthoñ hameñ jo paanā thā
chaman meñ ġhuncha-e-gul khilkhilā ke murjhā.e
yahī vo the jinheñ hañs hañs ke jaan denā thā
nigāh-e-mehr meñ jis kī haiñ sad payām-e-fanā
usī kā ālam-e-ījād-o-nāz bejā thā
jahāñ tū jalva-numā thā laraztī thī duniyā
tire jamāl se kaisā jalāl paidā thā
hayāt-o-marg ke kuchh raaz khul ga.e hoñge
fasāna-e-shab-e-ġham varna dosto kyā thā
shab-e-adam kā fasāna gudāz sham-e-hayāt
sivā.e kaif-e-fanā merā mājrā kyā thā
kuchh aisī baat na thī terā duur ho jaanā
ye aur baat ki rah rah ke dard uThtā thā
na pūchh sūd-o-ziyāñ kārobār-e-ulfat ke
vagarna yuuñ to na paanā thā kuchh na khotā thā
lagāvTeñ vo tire husn-e-be-niyāz kī aah
maiñ terī bazm se jab nā-umīd uTThā thā
tujhe ham ai dil-e-dard-āshnā kahāñ DhūñDeñ
ham apne hosh meñ kab the koī jab uTThā thā
adam kā raaz sadā-e-shikast sāz-e-hayāt
hijāb-e-zīst bhī kitnā latīf pardā thā
ye iztirāb-o-sukūñ bhī thī ik fareb-e-hayāt
ki apne haal se begāna-vār jiinā thā
kahāñ pe chuuk huī tere be-qarāroñ se
zamāna dūsrī karvaT badalne vaalā thā
ye koī yaad hai ye bhī hai koī mahviyyat
tire ḳhayāl meñ tujh ko bhī bhuul jaanā thā
kahāñ kī choT ubhar aa.ī husn-e-tābāñ meñ
dam-e-nazāra vo ruḳh dard sā chamaktā thā
na pūchh ramz-o-kināyāt chashm-e-sāqī ke
bas ek hashr-e-ḳhamosh anjuman meñ barpā thā
chaman chaman thī gul-e-dāġh-e-ishq se hastī
usī kī nik.hat-e-barbād kā zamāna thā
vo thā mirā dil-e-ḳhūñ-gashta jis ke miTne se
bahār-e-bāġha-e-jināñ thī vajūd-e-duniyā thā
qasam hai bāda-kasho chashm-e-mast-e-sāqī kī
batāo haath se kyā jām-e-mai sambhaltā thā
visāl us se maiñ chāhūñ kahāñ ye dil merā
ye ro rahā huuñ ki kyuuñ us ko maiñ ne dekhā thā
umiid yaas banī yaas phir umiid banī
us ik nazar meñ fareb-e-nigāh kitnā thā
ye soz-o-sāz-e-nihāñ thā vo soz-o-sāz-e-ayāñ
visāl-o-hijr meñ bas farq thā to itnā thā
shikast-e-sāz-e-chaman thī bahār-e-lāla-o-gul
ḳhizāñ machaltī thī ġhuncha jahāñ chaTaktā thā
har ek saañs hai tajdīd-e-yād-e-ayyāmī
guzar gayā vo zamāna jise guzarnā thā
na koī va.ada na koī yaqīñ na koī umiid
magar hameñ to tirā intizār karnā thā
kisī ke sabr ne be-sabr diyā sab ko
'firāq' naza.a meñ karvaT koī badaltā thā
kisī kā yuuñ to huā kaun umr bhar phir bhī
ye husn o ishq to dhokā hai sab magar phir bhī
hazār baar zamāna idhar se guzrā hai
na.ī na.ī sī hai kuchh terī rahguzar phir bhī
kahūñ ye kaise idhar dekh yā na dekh udhar
ki dard dard hai phir bhī nazar nazar phir bhī
ḳhushā ishāra-e-paiham zahe sukūt-e-nazar
darāz ho ke fasāna hai muḳhtasar phir bhī
jhapak rahī haiñ zamān o makāñ kī bhī āñkheñ
magar hai qāfila āmāda-e-safar phir bhī
shab-e-firāq se aage hai aaj merī nazar
ki kaT hī jā.egī ye shām-e-be-sahar phir bhī
kahīñ yahī to nahīñ kāshif-e-hayāt-o-mamāt
ye husn o ishq ba-zāhir haiñ be-ḳhabar phir bhī
palaT rahe haiñ ġharīb-ul-vatan palaTnā thā
vo kūcha rū-kash-e-jannat ho ghar hai ghar phir bhī
luTā huā chaman-e-ishq hai nigāhoñ ko
dikhā gayā vahī kyā kyā gul o samar phir bhī
ḳharāb ho ke bhī sochā kiye tire mahjūr
yahī ki terī nazar hai tirī nazar phir bhī
ho be-niyāz-e-asar bhī kabhī tirī miTTī
vo kīmiyā hī sahī rah ga.ī kasar phir bhī
lipaT gayā tirā dīvāna garche manzil se
uḌī uḌī sī hai ye ḳhāk-e-rahguzar phir bhī
tirī nigāh se bachne meñ umr guzrī hai
utar gayā rag-e-jāñ meñ ye neshtar phir bhī
ġham-e-firāq ke kushtoñ kā hashr kyā hogā
ye shām-e-hijr to ho jā.egī sahar phir bhī
fanā bhī ho ke girāñ-bārī-e-hayāt na pūchh
uThā.e uTh nahīñ saktā ye dard-e-sar phir bhī
sitam ke rañg haiñ har iltifāt-e-pinhāñ meñ
karam-numā haiñ tire jaur sar-ba-sar phir bhī
ḳhatā-muāf tirā afv bhī hai misl-e-sazā
tirī sazā meñ hai ik shān-e-dar-guzar phir bhī
agarche be-ḳhudī-e-ishq ko zamāna huā
'firāq' kartī rahī kaam vo nazar phir bhī
koī paiġhām-e-mohabbat lab-e-ejāz to de
maut kī aañkh bhī khul jā.egī āvāz to de
maqsad-e-ishq ham-āhañgī-e-juzv-o-kul hai
dard hī dard sahī dil bū-e-dam-sāz to de
chashm-e-maḳhmūr ke unvān-e-nazar kuchh to khuleñ
dil-e-ranjūr dhaḌakne kā kuchh andāz to de
ik zarā ho nasha-e-husn meñ andāz-e-ḳhumār
ik jhalak ishq ke anjām kī āġhāz to de
jo chhupā.e na chhupe aur batā.e na bane
dil-e-āshiq ko in āñkhoñ se koī raaz to de
muntazir itnī kabhī thī na fazā-e-āfāq
chheḌne hī ko huuñ pur-dard ġhazal saaz to de
ham asīrān-e-qafas aag lagā sakte haiñ
fursat-e-naġhma kabhī hasrat-e-parvāz to de
ishq ik baar mashiyyat ko badal saktā hai
indiya apnā magar kuchh nigah-e-nāz to de
qurb o dīdār to ma.alūm kisī kā phir bhī
kuchh pata sā falak-e-tafraqa-pardāz to de
manzileñ gard kī mānind uḌī jaatī haiñ
ablaq-e-dahr kuchh andāz-e-tag-o-tāz to de
kaan se ham to 'firāq' aañkh kā lete haiñ kaam
aaj chhup kar koī āvāz par āvāz to de
kuchh na kuchh ishq kī tāsīr kā iqrār to hai
us kā ilzām-e-taġhāful pe kuchh inkār to hai
har fareb-e-ġham-e-duniyā se ḳhabar-dār to hai
terā dīvāna kisī kaam meñ hushyār to hai
dekh lete haiñ sabhī kuchh tire mushtāq-e-jamāl
ḳhair dīdār na ho hasrat-e-dīdār to hai
ma.arke sar hoñ usī barq-e-nazar se ai husn
ye chamaktī huī chaltī hui talvār to hai
sar paTakne ko paTaktā hai magar ruk ruk kar
tere vahshī ko ḳhayāl-e-dar-o-dīvār to hai
ishq kā shikva-e-bejā bhī na be-kār gayā
na sahī jaur magar jaur kā iqrār to hai
tujh se himmat to paḌī ishq ko kuchh kahne kī
ḳhair shikva na sahī shukr kā iz.hār to hai
is meñ bhī rābta-e-ḳhās kī miltī hai jhalak
ḳhair iqrār-e-mohabbat na ho inkār to hai
kyuuñ jhapak jaatī hai rah rah ke tirī barq-e-nigāh
ye jhijak kis liye ik kushta-e-dīdār to hai
ka.ī unvān haiñ mamnūn-e-karam karne ke
ishq meñ kuchh na sahī zindagī be-kār to hai
sahar-o-shām sar-e-anjuman-e-nāz na ho
jalva-e-husn to hai ishq-e-siyahkār to hai
chauñk uThte haiñ 'firāq' aate hī us shoḳh kā naam
kuchh sarāsīmgī-e-ishq kā iqrār to hai
mai-kade meñ aaj ik duniyā ko izn-e-ām thā
daur-e-jām-e-be-ḳhudī begāna-e-ayyām thā
ruuh larzāñ aañkh mahv-e-dīd dil nākām thā
ishq kā āġhāz bhī shā.ista-e-anjām thā
rafta rafta ishq ko tasvīr-e-ġham kar hī diyā
husn bhī kitnā ḳharāb-e-gardish-e-ayyām thā
ġham-kade meñ dahr ke yuuñ to añdherā thā magar
ishq kā dāġh-e-siyah-baḳhtī charāġh-e-shām thā
terī duzdīda-nigāhī yuuñ to nā-mahsūs thī
haañ magar daftar kā daftar husn kā paiġhām thā
shaaq ahl-e-shauq par thiiñ us kī ismat-dāriyāñ
sach hai lekin husn dar-parda bahut bad-nām thā
mahv the gulzār-e-rañgā-rañg ke naqsh-o-nigār
vahshateñ thī dil ke sannāTe the dasht-e-shām thā
be-ḳhatā thā husn har jaur-o-jafā ke ba.ad bhī
ishq ke sar tā-abad ilzām hī ilzām thā
yuuñ garebāñ-chāk duniyā meñ nahīñ hotā koī
har khulā gulshan shahīd-e-gardish-e-ayyām thā
dekh husn-e-sharmagīñ dar-parda kyā laayā hai rañg
ishq rusvā-e-jahāñ badnām hī badnām thā
raunaq-e-bazm-e-jahāñ thā go dil-e-ġham-ghīñ 'firāq'
sard thā afsurda thā mahrūm thā nākām thā
nigāh-e-nāz ne parde uThā.e haiñ kyā kyā
hijāb ahl-e-mohabbat ko aa.e haiñ kyā kyā
jahāñ meñ thī bas ik afvāh tere jalvoñ kī
charāġh-e-dair-o-haram jhilmilā.e haiñ kyā kyā
do-chār barq-e-tajallī se rahne vāloñ ne
fareb narm-nigāhī ke khaa.e haiñ kyā kyā
diloñ pe karte hue aaj aatī jaatī choT
tirī nigāh ne pahlū bachā.e haiñ kyā kyā
nisār nargis-e-mai-gūñ ki aaj paimāne
laboñ tak aa.e hue thartharā.e haiñ kyā kyā
vo ik zarā sī jhalak barq-e-kam-nigāhī kī
jigar ke zaḳhm-e-nihāñ muskurā.e haiñ kyā kyā
charāġh-e-tūr jale ā.ina-dar-ā.īna
hijāb barq-e-adā ne uThā.e haiñ kyā kyā
ba-qadr-e-zauq-e-nazar dīd-e-husn kyā ho magar
nigāh-e-shauq meñ jalve samā.e haiñ kyā kyā
kahīñ charāġh kahīñ gul kahīñ dil-e-barbād
ḳhirām-e-nāz ne fitne uThā.e haiñ kyā kyā
taġhāful aur baḌhā us ġhazāl-e-ra.anā kā
fusūn-e-ġham ne bhī jaadū jagā.e haiñ kyā kyā
hazār fitna-e-bedār ḳhvāb-e-rañgīñ meñ
chaman meñ ġhuncha-e-gul-rañg laa.e haiñ kyā kyā
tire ḳhulūs-e-nihāñ kā to aah kyā kahnā
sulūk uchaTTe bhī dil meñ samā.e haiñ kyā kyā
nazar bachā ke tire ishva-hā-e-pinhāñ ne
diloñ meñ dard-e-mohabbat uThā.e haiñ kyā kyā
payām-e-husn payām-e-junūñ payām-e-fanā
tirī nigah ne fasāne sunā.e haiñ kyā kyā
tamām husn ke jalve tamām mahrūmī
bharam nigāh ne apne gañvā.e haiñ kyā kyā
'firāq' rāh-e-vafā meñ subuk-ravī terī
baḌe-baḌoñ ke qadam Dagmagā.e haiñ kyā kyā
raat bhī niiñd bhī kahānī bhī
haa.e kyā chiiz hai javānī bhī
ek paiġhām-e-zindagānī bhī
āshiqī marg-e-nā-gahānī bhī
is adā kā tirī javāb nahīñ
mehrbānī bhī sargirānī bhī
dil ko apne bhī ġham the duniyā meñ
kuchh balā.eñ thiiñ āsmānī bhī
mansab-e-dil ḳhushī luTānā hai
ġham-e-pinhāñ kī pāsbānī bhī
dil ko sho.aloñ se kartī hai sairāb
zindagī aag bhī hai paanī bhī
shād-kāmoñ ko ye nahīñ taufīq
dil-e-ġham-ghīñ kī shādmānī bhī
laakh husn-e-yaqīñ se baḌh kar hai
un nigāhoñ kī bad-gumānī bhī
tañgnā-e-dil-e-malūl meñ hai
bahr-e-hastī kī be-karānī bhī
ishq-e-nākām kī hai parchhā.īñ
shādmānī bhī kāmrānī bhī
dekh dil ke nigār-ḳhāne meñ
zaḳhm-e-pinhāñ kī hai nishānī bhī
ḳhalq kyā kyā mujhe nahīñ kahtī
kuchh sunūñ maiñ tirī zabānī bhī
aa.e tārīḳh-e-ishq meñ sau baar
maut ke daur-e-darmiyānī bhī
apnī ma.asūmiyat ke parde meñ
ho ga.ī vo nazar siyānī bhī
din ko sūraj-mukhī hai vo nau-gul
raat ko hai vo rāt-rānī bhī
dil-e-bad-nām tere baare meñ
log kahte haiñ ik kahānī bhī
vaz.a karte koī na.ī duniyā
ki ye duniyā huī purānī bhī
dil ko ādāb-e-bandagī bhī na aa.e
kar ga.e log hukmarānī bhī
jaur-e-kam-kam kā shukriya bas hai
aap kī itnī mehrbānī bhī
dil meñ ik huuk bhī uThī ai dost
yaad aa.ī tirī javānī bhī
sar se pā tak supurdagī kī adā
ek andāz-e-turkamānī bhī
paas rahnā kisī kā raat kī raat
mehmānī bhī mezbānī bhī
ho na aks-e-jabīn-e-nāz ki hai
dil meñ ik nūr-e-kahkashānī bhī
zindagī ain dīd-e-yār 'firāq'
zindagī hijr kī kahānī bhī
ras meñ Duubā huā lahrātā badan kyā kahnā
karvaTeñ letī huī sub.h-e-chaman kyā kahnā
nigah-e-nāz meñ ye pichhle pahar rañg-e-ḳhumār
niiñd meñ Duubī huī chandr-kiran kyā kahnā
bāġh-e-jannat pe ghaTā jaise baras ke khul jaa.e
ye suhānī tirī ḳhushbu-e-badan kyā kahnā
Thahrī Thahrī sī nigāhoñ meñ ye vahshat kī kiran
chauñke chauñke se ye āhū-e-ḳhutan kyā kahnā
ruup sañgīt ne dhārā hai badan kā ye rachāv
tujh pe lahlūt hai be-sāḳhta-pan kyā kahnā
jaise lahrā.e koī sho.ala-kamar kī ye lachak
sar-ba-sar ātish-e-sayyāl badan kyā kahnā
jis tarah jalva-e-firdos havāoñ se chhine
pairahan meñ tire rañgīnī-e-tan kyā kahnā
jalva-o-parde kā ye rañg dam-e-nazzāra
jis tarah adh-khule ghuñghaT meñ dulhan kyā kahnā
dam-e-taqrīr khil uThte haiñ gulistāñ kyā kyā
yuuñ to ik ġhuncha-e-nauras hai dahan kyā kahnā
dil ke ā.īne meñ is tarah utartī hai nigāh
jaise paanī meñ lachak jaa.e kiran kyā kahnā
lahlahātā huā ye qad ye lahaktā joban
zulf so mahkī huī rātoñ kā ban kyā kahnā
tū mohabbat kā sitāra to javānī kā suhāg
husn lau detā hai la.al-e-yaman kyā kahnā
terī āvāz saverā tirī bāteñ taḌkā
āñkheñ khul jaatī haiñ ejāz-e-suḳhan kyā kahnā
zulf-e-shab-gūñ kī chamak paikar-e-sīmīñ kī damak
dīp-mālā hai sar-e-gañg-o-jaman kyā kahnā
nīlgūñ shabnamī kapḌoñ meñ badan kī ye jot
jaise chhantī ho sitāroñ kī kiran kyā kahnā
rukī rukī sī shab-e-marg ḳhatm par aa.ī
vo pau phaTī vo na.ī zindagī nazar aa.ī
ye moḌ vo hai ki parchhā.iyāñ bhī deñgī na saath
musāfiroñ se kaho us kī rahguzar aa.ī
fazā tabassum-e-sub.h-e-bahār thī lekin
pahuñch ke manzil-e-jānāñ pe aañkh bhar aa.ī
kahīñ zamān-o-makāñ meñ hai naam ko bhī sukūñ
magar ye baat mohabbat kī baat par aa.ī
kisī kī bazm-e-tarab meñ hayāt baTtī thī
umīd-vāroñ meñ kal maut bhī nazar aa.ī
kahāñ har ek se insāniyat kā baar uThā
ki ye balā bhī tire āshiqoñ ke sar aa.ī
diloñ meñ aaj tirī yaad muddatoñ ke ba.ad
ba-chehra-e-mutabassim ba-chashm-e-tar aa.ī
nayā nahīñ hai mujhe marg-e-nā-gahāñ kā payām
hazār rañg se apnī mujhe ḳhabar aa.ī
fazā ko jaise koī raag chīrtā jaa.e
tirī nigāh diloñ meñ yūñhī utar aa.ī
zarā visāl ke ba.ad aa.ina to dekh ai dost
tire jamāl kī doshīzgī nikhar aa.ī
tirā hī aks sarishk-e-ġham-e-zamāna meñ thā
nigāh meñ tirī tasvīr sī utar aa.ī
ajab nahīñ ki chaman-dar-chaman bane har phuul
kalī kalī kī sabā jā ke god bhar aa.ī
shab-e-'firāq' uThe dil meñ aur bhī kuchh dard
kahūñ ye kaise tirī yaad rāt-bhar aa.ī
samajhtā huuñ ki tū mujh se judā hai
shab-e-furqat mujhe kyā ho gayā hai
tirā ġham kyā hai bas ye jāntā huuñ
ki merī zindagī mujh se ḳhafā hai
kabhī ḳhush kar ga.ī mujh ko tirī yaad
kabhī āñkhoñ meñ aañsū aa gayā hai
hijāboñ ko samajh baiThā maiñ jalva
nigāhoñ ko baḌā dhokā huā hai
bahut duur ab hai dil se yaad terī
mohabbat kā zamāna aa rahā hai
na jī ḳhush kar sakā terā karam bhī
mohabbat ko baḌā dhokā rahā hai
kabhī taḌpā gayā hai dil tirā ġham
kabhī dil ko sahārā de gayā hai
shikāyat terī dil se karte karte
achānak pyaar tujh par aa gayā hai
jise chauñkā ke tū ne pher lī aañkh
vo terā dard ab tak jāgtā hai
jahāñ hai maujzan rañgīnī-e-husn
vahīñ dil kā kañval lahrā rahā hai
gulābī hotī jaatī haiñ fazā.eñ
koī is rañg se sharmā rahā hai
mohabbat tujh se thī qabl-az-mohabbat
kuchh aisā yaad mujh ko aa rahā hai
judā āġhāz se anjām se duur
mohabbat ik musalsal mājrā hai
ḳhudā-hāfiz magar ab zindagī meñ
faqat apnā sahārā rah gayā hai
mohabbat meñ 'firāq' itnā na ġham kar
zamāne meñ yahī hotā rahā hai
sitāroñ se ulajhtā jā rahā huuñ
shab-e-furqat bahut ghabrā rahā huuñ
tire ġham ko bhī kuchh bahlā rahā huuñ
jahāñ ko bhī samajhtā jā rahā huuñ
yaqīñ ye hai haqīqat khul rahī hai
gumāñ ye hai ki dhoke khā rahā huuñ
agar mumkin ho le le apnī aahaT
ḳhabar do husn ko maiñ aa rahā huuñ
hadeñ husn-o-mohabbat kī milā kar
qayāmat par qayāmat Dhā rahā huuñ
ḳhabar hai tujh ko ai zabt-e-mohabbat
tire hāthoñ meñ luTtā jā rahā huuñ
asar bhī le rahā huuñ terī chup kā
tujhe qaa.il bhī kartā jā rahā huuñ
bharam tere sitam kā khul chukā hai
maiñ tujh se aaj kyuuñ sharmā rahā huuñ
unhīñ meñ raaz haiñ gul-bāriyoñ ke
maiñ jo chiñgāriyāñ barsā rahā huuñ
jo un ma.asūm āñkhoñ ne diye the
vo dhoke aaj tak maiñ khā rahā huuñ
tire pahlū meñ kyuuñ hotā hai mahsūs
ki tujh se duur hotā jā rahā huuñ
had-e-jor-o-karam se baḌh chalā husn
nigāh-e-yār ko yaad aa rahā huuñ
jo uljhī thī kabhī aadam ke hāthoñ
vo gutthī aaj tak suljhā rahā huuñ
mohabbat ab mohabbat ho chalī hai
tujhe kuchh bhūltā sā jā rahā huuñ
ajal bhī jin ko sun kar jhūmtī hai
vo naġhme zindagī ke gā rahā huuñ
ye sannāTā hai mere paañv kī chaap
'firāq' apnī kuchh aahaT pā rahā huuñ
tumheñ kyūñkar batā.eñ zindagī ko kyā samajhte haiñ
samajh lo saañs lenā ḳhud-kushī karnā samajhte haiñ
kisī badmast ko rāz-āshnā sab kā samajhte haiñ
nigāh-e-yār tujh ko kyā batā.eñ kyā samajhte haiñ
bas itne par hameñ sab log dīvāna samajhte haiñ
ki is duniyā ko ham ik dūsrī duniyā samajhte haiñ
kahāñ kā vasl tanhā.ī ne shāyad bhes badlā hai
tire dam bhar ke mil jaane ko ham bhī kyā samajhte haiñ
umīdoñ meñ bhī un kī ek shān-e-be-niyāzī hai
har āsānī ko jo dushvār ho jaanā samajhte haiñ
yahī zid hai to ḳhair āñkheñ uThāte haiñ ham us jānib
magar ai dil ham is meñ jaan kā khaTkā samajhte haiñ
kahīñ hoñ tere dīvāne Thahar jaa.eñ to zindāñ hai
jidhar ko muñh uThā kar chal paḌe sahrā samajhte haiñ
jahāñ kī fitrat-e-begāna meñ jo kaif-e-ġham bhar deñ
vahī jiinā samajhte haiñ vahī marnā samajhte haiñ
hamārā zikr kyā ham ko to hosh aayā mohabbat meñ
magar ham qais kā dīvāna ho jaanā samajhte haiñ
na shoḳhī shoḳh hai itnī na purkār itnī purkārī
na jaane log terī sādgī ko kyā samajhte haiñ
bhulā diiñ ek muddat kī jafā.eñ us ne ye kah kar
tujhe apnā samajhte the tujhe apnā samajhte haiñ
ye kah kar ābla-pā rauñdte jaate haiñ kāñToñ ko
jise talvoñ meñ kar leñ jazb use sahrā samajhte haiñ
ye hastī nīstī sab mauj-ḳhezī hai mohabbat kī
na ham qatra samajhte haiñ na ham dariyā samajhte haiñ
'firāq' is gardish-e-ayyām se kab kaam niklā hai
sahar hone ko bhī ham raat kaT jaanā samajhte haiñ
tuur thā ka.aba thā dil thā jalva-zār-e-yār thā
ishq sab kuchh thā magar phir ālam-e-asrār thā
nashsha-e-sad-jām kaif-e-intizār-e-yār thā
hijr meñ Thahrā huā dil sāġhar-e-sarshār thā
alvidā.a ai bazm-e-anjum hijr kī shab al-firāq
tā-ba-daur-e-zindagānī intizār-e-yār thā
ek adā se be-niyāz-e-qurb-o-dūrī kar diyā
māvrā-e-vasl-o-hijrāñ husn kā iqrār thā
jauhar-e-ā.īna-e-ālam bane aañsū mire
yuuñ to sach ye hai ki ronā ishq meñ bekār thā
shoḳhī-e-raftār vaj.h-e-hastī-e-barbād thī
zindagī kyā thī ġhubār-e-rahguzār-e-yār thā
ulfat-e-derīna kā jab zikr ishāroñ meñ kiyā
muskurā kar mujh se pūchhā tum ko kis se pyaar thā
dil-dukhe ro.e haiñ shāyad is jagah ai kū-e-dost
ḳhaak kā itnā chamak jaanā zarā dushvār thā
zarra zarra aa.ina thā ḳhud-numā.ī kā 'firāq'
sar-ba-sar sahrā-e-ālam jalva-zār-e-yār thā
vo chup-chāp aañsū bahāne kī rāteñ
vo ik shaḳhs ke yaad aane kī rāteñ
shab-e-mah kī vo ThanDī āñcheñ vo shabnam
tire husn ke rasmasāne kī rāteñ
javānī kī doshīzgī kā tabassum
gul-e-zār ke vo khilāne kī rāteñ
phuvāreñ sī naġhmoñ kī paḌtī hoñ jaise
kuchh us lab ke sunñe-sunāne kī rāteñ
mujhe yaad hai terī har sub.h-e-ruḳhsat
mujhe yaad haiñ tere aane kī rāteñ
pur-asrār sī merī arz-e-tamannā
vo kuchh zer-e-lab muskurāne kī rāteñ
sar-e-shām se ratjagā ke vo sāmāñ
vo pichhle pahar niiñd aane kī rāteñ
sar-e-shām se tā-sahar qurb-e-jānāñ
na jaane vo thiiñ kis zamāne kī rāteñ
sar-e-mai-kada tishnagī kī vo qasmeñ
vo saaqī se bāteñ banāne kī rāteñ
ham-āġhoshiyāñ shāhid-e-mehrbāñ kī
zamāne ke ġham bhuul jaane kī rāteñ
'firāq' apnī qismat meñ shāyad nahīñ the
Thikāne ke din yā Thikāne kī rāteñ
ye nik.hatoñ kī narm-ravī ye havā ye raat
yaad aa rahe haiñ ishq ko TuuTe ta.alluqāt
māyūsiyoñ kī god meñ dam toḌtā hai ishq
ab bhī koī banā le to bigḌī nahīñ hai baat
kuchh aur bhī to ho in ishārāt ke sivā
ye sab to ai nigāh-e-karam baat baat baat
ik umr kaT ga.ī hai tire intizār meñ
aise bhī haiñ ki kaT na sakī jin se ek raat
ham ahl-e-intizār ke aahaT pe kaan the
ThanDī havā thī ġham thā tirā Dhal chalī thī raat
yuuñ to bachī bachī sī uThī vo nigāh-e-nāz
duniyā-e-dil meñ ho hī ga.ī koī vārdāt
jin kā surāġh pā na sakī ġham kī ruuh bhī
nādāñ hue haiñ ishq meñ aise bhī sānehāt
har sa.ī o har amal meñ mohabbat kā haath hai
ta.amīr-e-zindagī ke samajh kuchh muharrikāt
us jā tirī nigāh mujhe le ga.ī jahāñ
letī ho jaise saañs ye be-jān kā.enāt
kyā niiñd aa.e us ko jise jāgnā na aa.e
jo din ko din kare vo kare raat ko bhī raat
dariyā ke madd-o-jazr bhī paanī ke khel haiñ
hastī hī ke karishme haiñ kyā maut kyā hayāt
ahl-e-razā meñ shān-e-baġhāvat bhī ho zarā
itnī bhī zindagī na ho pāband-e-rasmiyāt
ham ahl-e-ġham ne rañg-e-zamāna badal diyā
koshish to kī sabhī ne magar ban paḌe kī baat
paidā kare zamīn na.ī āsmāñ nayā
itnā to le koī asar-e-daur-kā.enāt
shā.ir huuñ gahrī niiñd meñ haiñ jo haqīqateñ
chauñkā rahe haiñ un ko bhī mere tavahhumāt
mujh ko to ġham ne fursat-e-ġham bhī na dī 'firāq'
de fursat-e-hayāt na jaise ġham-e-hayāt
zamīñ badlī falak badlā mazāq-e-zindagī badlā
tamaddun ke qadīm aqdār badle aadmī badlā
ḳhudā-o-ahrman badle vo īmān-e-duī badlā
hudūd-e-ḳhair-o-shar badle mazāq-e-kāfirī badlā
na.e insān kā jab daur-e-ḳhud-nā-āgahī badlā
rumūz-e-be-ḳhudī badle taqāzā-e-ḳhudī badlā
badalte jā rahe haiñ ham bhī duniyā ko badalne meñ
nahīñ badlī abhī duniyā to duniyā ko abhī badlā
na.ī manzil ke mīr-e-kārvāñ bhī aur hote haiñ
purāne ḳhizr-e-rah badle vo tarz-e-rahbarī badlā
kabhī sochā bhī hai ai nazm-e-kohna ke ḳhudā-vando
tumhārā hashr kyā hogā jo ye aalam kabhī badlā
udhar pichhle se ahl-e-māl-o-zar par raat bhārī hai
idhar bedārī-e-jamhūr kā andāz bhī badlā
zahe soz-e-ġham-e-ādam ḳhushā sāz-e-dil-e-ādam
isī ik sham.a kī lau ne jahān-e-tīrgī badlā
na.e mansūr haiñ sadiyoñ purāne sheḳh-o-qāzī haiñ
na fatve kufr ke badle na uzr-e-dār hī badlā
batā.e to batā.e us ko terī shoḳhī-e-pinhāñ
tirī chashm-e-tavajjoh hai ki tarz-e-be-ruḳhī badlā
ba-faiz-e-ādam-e-ḳhākī zamīñ sonā ugaltī hai
usī zarre ne daur-e-mehr-o-māh-o-mushtarī badlā
sitāre jāgte haiñ raat laT chhaTkā.e sotī hai
dabe paañv kisī ne aa ke ḳhvāb-e-zindagī badlā
'firāq' ham-navā-e-'mīr'-o-'ġhālib' ab na.e naġhme
vo bazm-e-zindagī badlī vo rañg-e-shā.irī badlā
zer-o-bam se sāz-e-ḳhilqat ke jahāñ bantā gayā
ye zamīñ bantī ga.ī ye āsmāñ bantā gayā
dāstān-e-jaur-e-behad ḳhuun se likhtā rahā
qatra qatra ashk-e-ġham kā be-karāñ bantā gayā
ishq-e-tanhā se huiiñ ābād kitnī manzileñ
ik musāfir kārvāñ-dar-kārvāñ bantā gayā
maiñ tire jis ġham ko apnā jāntā thā vo bhī to
zeb-e-unvān-e-hadīs-e-dīgarāñ bantā gayā
baat nikle baat se jaise vo thā terā bayāñ
naam terā dāstāñ-dar-dāstāñ bantā gayā
ham ko hai ma.alūm sab rūdād-e-ilm-o-falsafa
haañ har īmān-o-yaqīñ vahm-o-gumāñ bantā gayā
maiñ kitāb-e-dil meñ apnā hāl-e-ġham likhtā rahā
har varaq ik bāb-e-tārīḳh-e-jahāñ bantā gayā
bas usī kī tarjumānī hai mire ash.ār meñ
jo sukūt-e-rāz rañgīñ dāstāñ bantā gayā
maiñ ne sauñpā thā tujhe ik kaam saarī umr meñ
vo bigaḌtā hī gayā ai dil kahāñ bantā gayā
vārdāt-e-dil ko dil hī meñ jagah dete rahe
har hisāb-e-ġham hisāb-e-dostāñ bantā gayā
merī ghuTTī meñ paḌī thī ho ke hal urdu zabāñ
jo bhī maiñ kahtā gayā husn-e-bayāñ bantā gayā
vaqt ke hāthoñ yahāñ kyā kyā ḳhazāne luT ga.e
ek terā ġham ki ganj-e-shā.īgāñ bantā gayā
sar-zamīn-e-hind par aqvām-e-ālam ke 'firāq'
qāfile baste ga.e hindostāñ bantā gayā
zindagī dard kī kahānī hai
chashm-e-anjum meñ bhī to paanī hai
be-niyāzāna sun liyā ġham-e-dil
mehrbānī hai mehrbānī hai
vo bhalā merī baat kyā maane
us ne apnī bhī baat maanī hai
shola-e-dil hai ye ki sho.ala-sāz
yā tirā shola-e-javānī hai
vo kabhī rañg vo kabhī ḳhushbū
gaah gul gaah rāt-rānī hai
ban ke ma.asūm sab ko taaḌ ga.ī
aañkh us kī baḌī siyānī hai
āp-bītī kaho ki jag-bītī
har kahānī mirī kahānī hai
donoñ aalam haiñ jis ke zer-e-nagīñ
dil usī ġham kī rājdhānī hai
ham to ḳhush haiñ tirī jafā par bhī
be-sabab terī sargirānī hai
sar-ba-sar ye farāz-e-mahr-o-qamar
terī uThtī huī javānī hai
aaj bhī sun rahe haiñ qissa-e-ishq
go kahānī bahut purānī hai
zabt kiije to dil hai añgārā
aur agar roiye to paanī hai
hai Thikānā ye dar hī us kā bhī
dil bhī terā hī āstānī hai
un se aise meñ jo na ho jaa.e
nau-javānī hai nau-javānī hai
dil mirā aur ye ġham-e-duniyā
kyā tire ġham kī pāsbānī hai
gardish-e-chashm-e-sāqī-e-daurāñ
daur-e-aflāk kī bhī paanī hai
ai lab-e-nāz kyā haiñ vo asrār
ḳhāmushī jin kī tarjumānī hai
mai-kadoñ ke bhī hosh uḌne lage
kyā tirī aañkh kī javānī hai
ḳhud-kushī par hai aaj āmāda
are duniyā baḌī divānī hai
koī iz.hār-e-nā-ḳhushī bhī nahīñ
bad-gumānī sī bad-gumānī hai
mujh se kahtā thā kal farishta-e-ishq
zindagī hijr kī kahānī hai
bahr-e-hastī bhī jis meñ kho jaa.e
buuñd meñ bhī vo be-karānī hai
mil ga.e ḳhaak meñ tire ushshāq
ye bhī ik amr-e-āsmānī hai
zindagī intizār hai terā
ham ne ik baat aaj jaanī hai
kyuuñ na ho ġham se hī qimāsh us kā
husn tasvīr-e-shādmānī hai
suunī duniyā meñ ab to maiñ huuñ aur
mātam-e-ishq-e-āñ-jahānī hai
kuchh na pūchho 'firāq' ahd-e-shabāb
raat hai niiñd hai kahānī hai
āñkhoñ meñ jal rahā hai pa bujhtā nahīñ dhuāñ
uThtā to hai ghaTā sā barastā nahīñ dhuāñ
palkoñ ke Dhāñpne se bhī ruktā nahīñ dhuāñ
kitnī uñDelīñ āñkheñ pa bujhtā nahīñ dhuāñ
āñkhoñ se āñsuoñ ke marāsim purāne haiñ
mehmāñ ye ghar meñ aa.eñ to chubhtā nahīñ dhuāñ
chūlhe nahīñ jalā.e ki bastī hī jal ga.ī
kuchh roz ho ga.e haiñ ab uThtā nahīñ dhuāñ
kaalī lakīreñ khīñch rahā hai fazāoñ meñ
baurā gayā hai muñh se kyuuñ khultā nahīñ dhuāñ
āñkhoñ ke pochhne se lagā aag kā pata
yuuñ chehra pher lene se chhuptā nahīñ dhuāñ
chiñgārī ik aTak sī ga.ī mere siine meñ
thoḌā sā aa ke phūñk do uḌtā nahīñ dhuāñ
aisā ḳhāmosh to manzar na fanā kā hotā
merī tasvīr bhī girtī to chhanākā hotā
yuuñ bhī ik baar to hotā ki samundar bahtā
koī ehsās to dariyā kī anā kā hotā
saañs mausam kī bhī kuchh der ko chalne lagtī
koī jhoñkā tirī palkoñ kī havā kā hotā
kāñch ke paar tire haath nazar aate haiñ
kaash ḳhushbū kī tarah rañg hinā kā hotā
kyuuñ mirī shakl pahan letā hai chhupne ke liye
ek chehra koī apnā bhī ḳhudā kā hotā
be-sabab muskurā rahā hai chāñd
koī sāzish chhupā rahā hai chāñd
jaane kis kī galī se niklā hai
jheñpā jheñpā sā aa rahā hai chāñd
kitnā ġhāza lagāyā hai muñh par
dhuul hī dhuul uḌā rahā hai chāñd
kaisā baiThā hai chhup ke pattoñ meñ
bāġhbāñ ko satā rahā hai chāñd
sīdhā-sāda ufuq se niklā thā
sar pe ab chaḌhtā jā rahā hai chāñd
chhū ke dekhā to garm thā māthā
dhuup meñ kheltā rahā hai chāñd
dikhā.ī dete haiñ dhuñd meñ jaise saa.e koī
magar bulāne se vaqt lauTe na aa.e koī
mire mohalle kā āsmāñ suunā ho gayā hai
bulandiyoñ pe ab aa ke peche laḌā.e koī
vo zard patte jo peḌ se TuuT kar gire the
kahāñ ga.e bahte pāniyoñ meñ bulā.e koī
za.iif bargad ke haath meñ ra.asha aa gayā hai
jaTā.eñ āñkhoñ pe gir rahī haiñ uThā.e koī
mazār pe khol kar garebāñ duā.eñ māñgeñ
jo aa.e ab ke to lauT kar phir na jaa.e koī
haath chhūTeñ bhī to rishte nahīñ chhoḌā karte
vaqt kī shāḳh se lamhe nahīñ toḌā karte
jis kī āvāz meñ silvaT ho nigāhoñ meñ shikan
aisī tasvīr ke TukḌe nahīñ joḌā karte
lag ke sāhil se jo bahtā hai use bahne do
aise dariyā kā kabhī ruḳh nahīñ moḌā karte
jāgne par bhī nahīñ aañkh se girtīñ kircheñ
is tarah ḳhvāboñ se āñkheñ nahīñ phoḌā karte
shahd jiine kā milā kartā hai thoḌā thoḌā
jaane vāloñ ke liye dil nahīñ thoḌā karte
jā ke kohsār se sar maaro ki āvāz to ho
ḳhasta dīvāroñ se māthā nahīñ phoḌā karte
ham to kitnoñ ko mah-jabīñ kahte
aap haiñ is liye nahīñ kahte
chāñd hotā na āsmāñ pe agar
ham kise aap sā hasīñ kahte
aap ke paañv phir kahāñ paḌte
ham zamīñ ko agar zamīñ kahte
aap ne auroñ se kahā sab kuchh
ham se bhī kuchh kabhī kahīñ kahte
aap ke ba.ad aap hī kahiye
vaqt ko kaise ham-nashīñ kahte
vo bhī vāhid hai maiñ bhī vāhid huuñ
kis sabab se ham āfrīñ kahte
har ek ġham nichoḌ ke har ik baras jiye
do din kī zindagī meñ hazāroñ baras jiye
sadiyoñ pe iḳhtiyār nahīñ thā hamārā dost
do chaar lamhe bas meñ the do chaar bas jiye
sahrā ke us taraf se ga.e saare kārvāñ
sun sun ke ham to sirf sadā-e-jaras jiye
hoñToñ meñ le ke raat ke āñchal kā ik sirā
āñkhoñ pe rakh ke chāñd ke hoñToñ kā mas jiye
mahdūd haiñ duā.eñ mire iḳhtiyār meñ
har saañs pur-sukūn ho tū sau baras jiye
jab bhī āñkhoñ meñ ashk bhar aa.e
log kuchh Dūbte nazar aa.e
apnā mehvar badal chukī thī zamīñ
ham ḳhalā se jo lauT kar aa.e
chāñd jitne bhī gum hue shab ke
sab ke ilzām mere sar aa.e
chand lamhe jo lauT kar aa.e
raat ke āḳhirī pahar aa.e
ek golī ga.ī thī sū-e-falak
ik parinde ke bāl-o-par aa.e
kuchh charāġhoñ kī saañs TuuT ga.ī
kuchh ba-mushkil dam-e-sahar aa.e
mujh ko apnā patā-Thikāna mile
vo bhī ik baar mere ghar aa.e
jab bhī ye dil udaas hotā hai
jaane kaun ās-pās hotā hai
āñkheñ pahchāntī haiñ āñkhoñ ko
dard chehra-shanās hotā hai
go barastī nahīñ sadā āñkheñ
abr to bārah-mās hotā hai
chhāl peḌoñ kī saḳht hai lekin
nīche nāḳhun ke maas hotā hai
zaḳhm kahte haiñ dil kā gahna hai
dard dil kā libās hotā hai
Das hī letā hai sab ko ishq kabhī
saañp mauqa.a-shanās hotā hai
sirf itnā karam kiyā kiije
aap ko jitnā raas hotā hai
kāñch ke pīchhe chāñd bhī thā aur kāñch ke uupar kaa.ī bhī
tīnoñ the ham vo bhī the aur maiñ bhī thā tanhā.ī bhī
yādoñ kī bauchhāroñ se jab palkeñ bhīgne lagtī haiñ
soñdhī soñdhī lagtī hai tab maazī kī rusvā.ī bhī
do do shakleñ dikhtī haiñ is bahke se ā.īne meñ
mere saath chalā aayā hai aap kā ik saudā.ī bhī
kitnī jaldī mailī kartā hai poshākeñ roz falak
sub.h hī raat utārī thī aur shaam ko shab pahnā.ī bhī
ḳhāmoshī kā hāsil bhī ik lambī sī ḳhāmoshī thī
un kī baat sunī bhī ham ne apnī baat sunā.ī bhī
kal sāhil par leTe leTe kitnī saarī bāteñ kiiñ
aap kā huñkārā na aayā chāñd ne baat karā.ī bhī
kahīñ to gard uḌe yā kahīñ ġhubār dikhe
kahīñ se aatā huā koī shahsavār dikhe
ḳhafā thī shāḳh se shāyad ki jab havā guzrī
zamīñ pe girte hue phuul be-shumār dikhe
ravāñ haiñ phir bhī ruke haiñ vahīñ pe sadiyoñ se
baḌe udaas lage jab bhī ābshār dikhe
kabhī to chauñk ke dekhe koī hamārī taraf
kisī kī aañkh meñ ham ko bhī intizār dikhe
koī tilismī sifat thī jo is hujūm meñ vo
hue jo aañkh se ojhal to baar baar dikhe
khulī kitāb ke safhe ulaTte rahte haiñ
havā chale na chale din palaTte rahte haiñ
bas ek vahshat-e-manzil hai aur kuchh bhī nahīñ
ki chand sīḌhiyāñ chaḌhte utarte rahte haiñ
mujhe to roz kasauTī pe dard kastā hai
ki jaañ se jism ke baḳhiye udhaḌte rahte haiñ
kabhī rukā nahīñ koī maqām-e-sahrā meñ
ki Tiile pāñv-tale se sarakte rahte haiñ
ye roTiyāñ haiñ ye sikke haiñ aur dā.ere haiñ
ye ek duuje ko din bhar pakaḌte rahte haiñ
bhare haiñ raat ke reze kuchh aise āñkhoñ meñ
ujālā ho to ham āñkheñ jhapakte rahte haiñ
ḳhushbū jaise log mile afsāne meñ
ek purānā ḳhat kholā anjāne meñ
shaam ke saa.e bālishtoñ se naape haiñ
chāñd ne kitnī der lagā dī aane meñ
raat guzarte shāyad thoḌā vaqt lage
dhuup unDelo thoḌī sī paimāne meñ
jaane kis kā zikr hai is afsāne meñ
dard maze letā hai jo dohrāne meñ
dil par dastak dene kaun aa niklā hai
kis kī aahaT suntā huuñ vīrāne meñ
ham is moḌ se uTh kar agle moḌ chale
un ko shāyad umr lagegī aane meñ
koī aTkā huā hai pal shāyad
vaqt meñ paḌ gayā hai bal shāyad
lab pe aa.ī mirī ġhazal shāyad
vo akele haiñ āj-kal shāyad
dil agar hai to dard bhī hogā
is kā koī nahīñ hai hal shāyad
jānte haiñ savāb-e-rahm-o-karam
un se hotā nahīñ amal shāyad
aa rahī hai jo chaap qadmoñ kī
khil rahe haiñ kahīñ kañval shāyad
raakh ko bhī kured kar dekho
abhī jaltā ho koī pal shāyad
chāñd Duube to chāñd hī nikle
aap ke paas hogā hal shāyad
koī ḳhāmosh zaḳhm lagtī hai
zindagī ek nazm lagtī hai
bazm-e-yārāñ meñ rahtā huuñ tanhā
aur tanhā.ī bazm lagtī hai
apne saa.e pe paañv rakhtā huuñ
chhāñv chhāloñ ko narm lagtī hai
chāñd kī nabz dekhnā uTh kar
raat kī saañs garm lagtī hai
ye rivāyat ki dard mahke raheñ
dil kī derīna rasm lagtī hai
phuul ne Tahnī se uḌne kī koshish kī
ik taa.ir kā dil rakhne kī koshish kī
kal phir chāñd kā ḳhanjar ghoñp ke siine meñ
raat ne merī jaañ lene kī koshish kī
koī na koī rahbar rasta kaaT gayā
jab bhī apnī rah chalne kī koshish kī
kitnī lambī ḳhāmoshī se guzrā huuñ
un se kitnā kuchh kahne kī koshish kī
ek hī ḳhvāb ne saarī raat jagāyā hai
maiñ ne har karvaT sone kī koshish kī
ek sitāra jaldī jaldī Duub gayā
maiñ ne jab taare ginñe kī koshish kī
naam mirā thā aur pata apne ghar kā
us ne mujh ko ḳhat likhne kī koshish kī
ek dhueñ kā marġhola sā niklā hai
miTTī meñ jab dil bone kī koshish kī
sabr har baar iḳhtiyār kiyā
ham se hotā nahīñ hazār kiyā
ādatan tum ne kar diye va.ade
ādatan ham ne e'tibār kiyā
ham ne aksar tumhārī rāhoñ meñ
ruk kar apnā hī intizār kiyā
phir na māñgeñge zindagī yā-rab
ye gunah ham ne ek baar kiyā
sahmā sahmā Darā sā rahtā hai
jaane kyuuñ jī bharā sā rahtā hai
kaa.ī sī jam ga.ī hai āñkhoñ par
saarā manzar harā sā rahtā hai
ek pal dekh luuñ to uThtā huuñ
jal gayā ghar zarā sā rahtā hai
sar meñ jumbish ḳhayāl kī bhī nahīñ
zānūoñ par dharā sā rahtā hai
vo ḳhat ke purze uḌā rahā thā
havāoñ kā ruḳh dikhā rahā thā
batā.ūñ kaise vo bahtā dariyā
jab aa rahā thā to jā rahā thā
kuchh aur bhī ho gayā numāyāñ
maiñ apnā likkhā miTā rahā thā
dhuāñ dhuāñ ho ga.ī thiiñ āñkheñ
charāġh ko jab bujhā rahā thā
muñDer se jhuk ke chāñd kal bhī
paḌosiyoñ ko jagā rahā thā
usī kā īmāñ badal gayā hai
kabhī jo merā ḳhudā rahā thā
vo ek din ek ajnabī ko
mirī kahānī sunā rahā thā
vo umr kam kar rahā thā merī
maiñ saal apne baḌhā rahā thā
ḳhudā kī shāyad razā ho is meñ
tumhārā jo faisla rahā thā
zikr aa.e to mire lab se duā.eñ nikleñ
sham.a jaltī hai to lāzim hai shuā.eñ nikleñ
vaqt kī zarb se kaT jaate haiñ sab ke siine
chāñd kā chhalkā utar jaa.e to qāsheñ nikleñ
dafn ho jaa.eñ ki zarḳhez zamīñ lagtī hai
kal isī miTTī se shāyad mirī shāḳheñ nikleñ
chand ummīdeñ nichoḌī thiiñ to aaheñ Tapkīñ
dil ko pighlā.eñ to ho saktā hai sāñseñ nikleñ
ġhaar ke muñh pe rakhā rahne do sañg-e-ḳhurshīd
ġhaar meñ haath na Daalo kahīñ rāteñ nikleñ
aag hai phailī huī kaalī ghaTāoñ kī jagah
bad-duā.eñ haiñ laboñ par ab duāoñ kī jagah
intiḳhāb-e-ahl-e-gulshan par bahut rotā hai dil
dekh kar zāġh-o-zaġhan ko ḳhushnavāoñ kī jagah
kuchh bhī hotā par na hote pāra-pāra jism-o-jāñ
rāhzan hote agar un rahnumāoñ kī jagah
luT ga.ī is daur meñ ahl-e-qalam kī aabrū
bik rahe haiñ ab sahāfī be-savāoñ kī jagah
kuchh to aatā ham ko bhī jaañ se guzarne kā maza
ġhair hote kaash 'jālib' āshnāoñ kī jagah
apnoñ ne vo rañj diye haiñ begāne yaad aate haiñ
dekh ke us bastī kī hālat vīrāne yaad aate haiñ
us nagrī meñ qadam qadam pe sar ko jhukānā paḌtā hai
us nagrī meñ qadam qadam par but-ḳhāne yaad aate haiñ
āñkheñ pur-nam ho jaatī haiñ ġhurbat ke sahrāoñ meñ
jab us rim-jhim kī vaadī ke afsāne yaad aate haiñ
aise aise dard mile haiñ na.e dayāroñ meñ ham ko
bichhḌe hue kuchh log purāne yārāne yaad aate haiñ
jin ke kāran aaj hamāre haal pe duniyā hastī hai
kitne zālim chehre jaane pahchāne yaad aate haiñ
yuuñ na luTī thī galiyoñ daulat apne ashkoñ kī
rote haiñ to ham ko apne ġham-ḳhāne yaad aate haiñ
koī to parcham le kar nikle apne garebāñ kā 'jālib'
chāroñ jānib sannāTā hai dīvāne yaad aate haiñ
aur sab bhuul ga.e harf-e-sadāqat likhnā
rah gayā kaam hamārā hī baġhāvat likhnā
laakh kahte raheñ zulmat ko na zulmat likhnā
ham ne sīkhā nahīñ pyāre ba-ijāzat likhnā
na sile kī na satā.ish kī tamannā ham ko
haq meñ logoñ ke hamārī to hai aadat likhnā
ham ne jo bhuul ke bhī shah kā qasīda na likhā
shāyad aayā isī ḳhūbī kī badaulat likhnā
is se baḌh kar mirī tahsīn bhalā kyā hogī
paḌh ke nā-ḳhush haiñ mirā sāhab-e-sarvat likhnā
dahr ke ġham se huā rabt to ham bhuul ga.e
sarv qāmat ko javānī ko qayāmat likhnā
kuchh bhī kahte haiñ kahīñ shah ke musāhib 'jālib'
rañg rakhnā yahī apnā isī sūrat likhnā
bāteñ to kuchh aisī haiñ ki ḳhud se bhī na kī jaa.eñ
sochā hai ḳhamoshī se har ik zahr ko pī jaa.eñ
apnā to nahīñ koī vahāñ pūchhne vaalā
us bazm meñ jaanā hai jinheñ ab to vahī jaa.eñ
ab tujh se hameñ koī ta.alluq nahīñ rakhnā
achchhā ho ki dil se tirī yādeñ bhī chalī jaa.eñ
ik umr uThā.e haiñ sitam ġhair ke ham ne
apnoñ kī to ik pal bhī jafā.eñ na sahī jaa.eñ
'jālib' ġham-e-daurāñ ho ki yād-e-ruḳh-e-jānāñ
tanhā mujhe rahne deñ mire dil se sabhī jaa.eñ
baTe rahoge to apnā yūñhī bahegā lahū
hue na ek to manzil na ban sakegā lahū
ho kis ghamanD meñ ai laḳht laḳht dīda-varo
tumheñ bhī qātil-e-mehnat-kashāñ kahegā lahū
isī tarah se agar tum anā-parast rahe
ḳhud apnā rāh-numā aap hī banegā lahū
suno tumhāre garebān bhī nahīñ mahfūz
Daro tumhārā bhī ik din hisāb legā lahū
agar na ahd kiyā ham ne ek hone kā
ġhanīm sab kā yūñhī bechtā rahegā lahū
kabhī kabhī mire bachche bhī mujh se pūchhte haiñ
kahāñ tak aur tū ḳhushk apnā hī karegā lahū
sadā kahā yahī maiñ ne qarīb-tar hai vo duur
ki jis meñ koī hamārā na pī sakegā lahū
daraḳht suukh ga.e ruk ga.e nadī naale
ye kis nagar ko ravāna hue haiñ ghar vaale
kahāniyāñ jo sunāte the ahd-e-rafta kī
nishāñ vo gardish-e-ayyām ne miTā Daale
maiñ shahr shahr phirā huuñ isī tamannā meñ
kisī ko apnā kahūñ koī mujh ko apnā le
sadā na de kisī mahtāb ko añdheroñ meñ
lagā na de ye zamāna zabān par taale
koī kiran hai yahāñ to koī kiran hai vahāñ
dil o nigāh ne kis darja rog haiñ paale
hamīñ pe un kī nazar hai hamīñ pe un kā karam
ye aur baat yahāñ aur bhī haiñ dil vaale
kuchh aur tujh pe khuleñgī haqīqateñ 'jālib'
jo ho sake to kisī kā fareb bhī khā le
dushmanoñ ne jo dushmanī kī hai
dostoñ ne bhī kyā kamī kī hai
ḳhāmushī par haiñ log zer-e-itāb
aur ham ne to baat bhī kī hai
mutma.in hai zamīr to apnā
baat saarī zamīr hī kī hai
apnī to dāstāñ hai bas itnī
ġham uThā.e haiñ shā.erī kī hai
ab nazar meñ nahīñ hai ek hī phuul
fikr ham ko kalī kalī kī hai
pā sakeñge na umr bhar jis ko
justujū aaj bhī usī kī hai
jab mah-o-mahr bujh ga.e 'jālib'
ham ne ashkoñ se raushnī kī hai
hujūm dekh ke rasta nahīñ badalte ham
kisī ke Dar se taqāzā nahīñ badalte ham
hazār zer-e-qadam rāsta ho ḳhāroñ kā
jo chal paḌeñ to irāda nahīñ badalte ham
isī liye to nahīñ mo'tabar zamāne meñ
ki rañg-e-sūrat-e-duniyā nahīñ badalte ham
havā ko dekh ke 'jālib' misāl-e-ham-asrāñ
bajā ye zom hamārā nahīñ badalte ham
ik shaḳhs bā-zamīr mirā yaar 'mus.hafī'
merī tarah vafā kā parastār 'mus.hafī'
rahtā thā kaj-kulāh amīroñ ke darmiyāñ
yaksar liye hue mirā kirdār 'mus.hafī'
dete haiñ daad ġhair ko kab ahl-e-lucknow
kab daad kā thā un se talabgār 'mus.hafī'
nā-qadrī-e-jahāñ se ka.ī baar aa ke tañg
ik umr sher se rahā bezār 'mus.hafī'
darbār meñ thā baar kahāñ us ġharīb ko
barsoñ misāl-e-'mīr' phirā ḳhvār 'mus.hafī'
maiñ ne bhī us galī meñ guzārī hai ro ke umr
miltā hai us galī meñ kise pyaar 'mus.hafī'
log gītoñ kā nagar yaad aayā
aaj pardes meñ ghar yaad aayā
jab chale aa.e chaman-zār se ham
iltifāt-e-gul-e-tar yaad aayā
terī begāna-nigāhī sar-e-shām
ye sitam tā-ba-sahar yaad aayā
ham zamāne kā sitam bhuul ga.e
jab tirā lutf-e-nazar yaad aayā
to bhī masrūr thā is shab sar-e-bazm
apne sheroñ kā asar yaad aayā
phir huā dard-e-tamannā bedār
phir dil-e-ḳhāk-basar yaad aayā
ham jise bhuul chuke the 'jālib'
phir vahī rāhguzar yaad aayā
'mīr'-o-'ġhālib' bane 'yagānā' bane
aadmī ai ḳhudā ḳhudā na bane
maut kī dastaras meñ kab se haiñ
zindagī kā koī bahāna bane
apnā shāyad yahī thā jurm ai dost
bā-vafā ban ke be-vafā na bane
ham pe ik e'tirāz ye bhī hai
be-navā ho ke be-navā na bane
ye bhī apnā qusūr kyā kam hai
kisī qātil ke ham-navā na bane
kyā gila sañg-dil zamāne kā
āshnā hī jab āshnā na bane
chhoḌ kar us galī ko ai 'jālib'
ik haqīqat se ham fasāna bane
phir kabhī lauT kar na ā.eñge
ham tirā shahr chhoḌ jā.eñge
dūr-uftāda bastiyoñ meñ kahīñ
terī yādoñ se lau lagā.eñge
sham-e-māh-o-nujūm gul kar ke
āñsuoñ ke diye jalā.eñge
āḳhirī baar ik ġhazal sun lo
āḳhirī baar ham sunā.eñge
sūrat-e-mauja-e-havā 'jālib'
saarī duniyā kī ḳhaak uḌā.eñge
sher hotā hai ab mahīnoñ meñ
zindagī Dhal ga.ī mashīnoñ meñ
pyaar kī raushnī nahīñ miltī
un makānoñ meñ un makīnoñ meñ
dekh kar dostī kā haath baḌhāo
saañp hote haiñ āstīnoñ meñ
qahr kī aañkh se na dekh in ko
dil dhaḌakte haiñ ābgīnoñ meñ
āsmānoñ kī ḳhair ho yārab
ik nayā azm hai zamīnoñ meñ
vo mohabbat nahīñ rahī 'jālib'
ham-safīroñ meñ ham-nashīnoñ meñ
tire māthe pe jab tak bal rahā hai
ujālā aañkh se ojhal rahā hai
samāte kyā nazar meñ chāñd taare
tasavvur meñ tirā āñchal rahā hai
tirī shān-e-taġhāful ko ḳhabar kyā
koī tere liye be-kal rahā hai
shikāyat hai ġham-e-daurāñ ko mujh se
ki dil meñ kyuuñ tirā ġham pal rahā hai
ta.ajjub hai sitam kī āñdhiyoñ meñ
charāġh-e-dil abhī tak jal rahā hai
lahū ro.eñgī maġhrib kī fazā.eñ
baḌī tezī se sūraj Dhal rahā hai
zamāna thak gayā 'jālib' hī tanhā
vafā ke rāste par chal rahā hai
tum se pahle vo jo ik shaḳhs yahāñ taḳht-nashīñ thā
us ko bhī apne ḳhudā hone pe itnā hī yaqīñ thā
koī Thahrā ho jo logoñ ke muqābil to batāo
vo kahāñ haiñ ki jinheñ naaz bahut apne ta.iiñ thā
aaj so.e haiñ tah-e-ḳhāk na jaane yahāñ kitne
koī shola koī shabnam koī mahtāb-jabīñ thā
ab vo phirte haiñ isī shahr meñ tanhā liye dil ko
ik zamāne meñ mizāj un kā sar-e-arsh-e-barīñ thā
chhoḌnā ghar kā hameñ yaad hai 'jālib' nahīñ bhūle
thā vatan zehn meñ apne koī zindāñ to nahīñ thā
us ne jab hañs ke namaskār kiyā
mujh ko insān se autār kiyā
dasht-e-ġhurbat meñ dil-e-vīrāñ ne
yaad jamunā ko ka.ī baar kiyā
pyaar kī baat na pūchho yaaro
ham ne kis kis se nahīñ pyaar kiyā
kitnī ḳhvābīda tamannāoñ ko
us kī āvāz ne bedār kiyā
ham pujārī haiñ butoñ ke 'jālib'
ham ne ka.abe meñ bhī iqrār kiyā
us ra.ūnat se vo jiite haiñ ki marnā hī nahīñ
taḳht par baiThe haiñ yuuñ jaise utarnā hī nahīñ
yuuñ mah-o-anjum kī vaadī meñ uḌe phirte haiñ vo
ḳhaak ke zarroñ pe jaise paañv dharnā hī nahīñ
un kā da.avā hai ki sūraj bhī unhī kā hai ġhulām
shab jo ham par aa.ī hai us ko guzarnā hī nahīñ
kyā ilaaj us kā agar ho mudda.ā un kā yahī
ehtimām rañg-o-bū gulshan meñ karnā hī nahīñ
zulm se haiñ barsar-e-paikār āzādī-pasand
un pahāḌoñ meñ jahāñ par koī jharnā hī nahīñ
dil bhī un ke haiñ siyah ḳhūrāk-e-zindāñ kī tarah
un se apnā ġham bayāñ ab ham ko karnā hī nahīñ
intihā kar leñ sitam kī log abhī haiñ ḳhvāb meñ
jaag uTThe jab log to un ko Thaharnā hī nahīñ
vahī hālāt haiñ faqīroñ ke
din phire haiñ faqat vazīroñ ke
apnā halqa hai halqa-e-zanjīr
aur halqe haiñ sab amīroñ ke
har bilāval hai des kā maqrūz
paañv nañge haiñ benazīroñ ke
vahī ahl-e-vafā kī sūrat-e-hāl
vaare nyāre haiñ be-zamīroñ ke
sāzisheñ haiñ vahī ḳhilāf-e-avām
mashvare haiñ vahī mushīroñ ke
beḌiyāñ sāmrāj kī haiñ vahī
vahī din-rāt haiñ asīroñ ke
ye soch kar na mā.il-e-fariyād ham hue
ābād kab hue the ki barbād ham hue
hotā hai shād-kām yahāñ kaun bā-zamīr
nāshād ham hue to bahut shaad ham hue
parvez ke jalāl se Takrā.e ham bhī haiñ
ye aur baat hai ki na farhād ham hue
kuchh aaise bhā ga.e hameñ duniyā ke dard-o-ġham
kū-e-butāñ meñ bhūlī huī yaad ham hue
'jālib' tamām umr hameñ ye gumāñ rahā
us zulf ke ḳhayāl se āzād ham hue
zarre hī sahī koh se Takrā to ga.e ham
dil le ke sar-e-arsa-e-ġham aa to ga.e ham
ab naam rahe yā na rahe ishq meñ apnā
rūdād-e-vafā daar pe dohrā to ga.e ham
kahte the jo ab koī nahīñ jaañ se guzartā
lo jaañ se guzar kar unheñ jhuTlā to ga.e ham
jaañ apnī gañvā kar kabhī ghar apnā jalā kar
dil un kā har ik taur se bahlā to ga.e ham
kuchh aur hī aalam thā pas-e-chehra-e-yārāñ
rahtā jo yūñhī raaz use pā to ga.e ham
ab soch rahe haiñ ki ye mumkin hī nahīñ hai
phir un se na milne kī qasam khā to ga.e ham
uTTheñ ki na uTTheñ ye razā un kī hai 'jālib'
logoñ ko sar-e-dār nazar aa to ga.e ham
aa.e kyā kyā yaad nazar jab paḌtī in dālānoñ par
us kā kāġhaz chipkā denā ghar ke raushan-dānoñ par
aaj bhī jaise shāne par tum haath mire rakh detī ho
chalte chalte ruk jaatā huuñ saarī kī dūkānoñ par
barkhā kī to baat hī chhoḌo chanchal hai purvā.ī bhī
jaane kis kā sabz dupaTTā pheñk ga.ī hai dhānoñ par
shahr ke tapte fuTpāthoñ par gaañv ke mausam saath chaleñ
būḌhe bargad haath sā rakh deñ mere jalte shānoñ par
saste dāmoñ le to aate lekin dil thā bhar aayā
jaane kis kā naam khudā thā pītal ke gul-dānoñ par
us kā kyā man-bhed batā.ūñ us kā kyā andāz kahūñ
baat bhī merī sunñā chāhe haath bhī rakkhe kānoñ par
aur bhī siina kasne lagtā aur kamar bal khā jaatī
jab bhī us ke paañv phisalne lagte the Dhalvānoñ par
sher to un par likkhe lekin auroñ se mansūb kiye
un ko kyā kyā ġhussa aayā nazmoñ ke unvānoñ par
yaaro apne ishq ke qisse yuuñ bhī kam mash.hūr nahīñ
kal to shāyad novel likkhe jaa.eñ in rūmānoñ par
aahaT sī koī aa.e to lagtā hai ki tum ho
saaya koī lahrā.e to lagtā hai ki tum ho
jab shāḳh koī haath lagāte hī chaman meñ
sharmā.e lachak jaa.e to lagtā hai ki tum ho
sandal se mahaktī huī pur-kaif havā kā
jhoñkā koī Takrā.e to lagtā hai ki tum ho
oḌhe hue tāroñ kī chamaktī huī chādar
naddī koī bal khaa.e to lagtā hai ki tum ho
jab raat ga.e koī kiran mere barābar
chup-chāp sī so jaa.e to lagtā hai ki tum ho
ai dard-e-ishq tujh se mukarne lagā huuñ maiñ
mujh ko sambhāl had se guzarne lagā huuñ maiñ
pahle haqīqatoñ hī se matlab thā aur ab
ek aadh baat farz bhī karne lagā huuñ maiñ
har aan TūTte ye aqīdoñ ke silsile
lagtā hai jaise aaj bikharne lagā huuñ maiñ
ai chashm-e-yār merā sudharnā muhāl thā
terā kamāl hai ki sudharne lagā huuñ maiñ
ye mehr-o-māh arz-o-samā mujh meñ kho ga.e
ik kā.enāt ban ke ubharne lagā huuñ maiñ
itnoñ kā pyaar mujh se sambhālā na jā.egā
logo tumhāre pyaar se Darne lagā huuñ maiñ
dillī kahāñ ga.iiñ tire kūchoñ kī raunaqeñ
galiyoñ se sar jhukā ke guzarne lagā huuñ maiñ
ash.ār mire yuuñ to zamāne ke liye haiñ
kuchh sher faqat un ko sunāne ke liye haiñ
ab ye bhī nahīñ Thiik ki har dard miTā deñ
kuchh dard kaleje se lagāne ke liye haiñ
socho to baḌī chiiz hai tahzīb badan kī
varna ye faqat aag bujhāne ke liye haiñ
āñkhoñ meñ jo bhar loge to kāñToñ se chubheñge
ye ḳhvāb to palkoñ pe sajāne ke liye haiñ
dekhūñ tire hāthoñ ko to lagtā hai tire haath
mandir meñ faqat diip jalāne ke liye haiñ
ye ilm kā saudā ye risāle ye kitābeñ
ik shaḳhs kī yādoñ ko bhulāne ke liye haiñ
bahut dil kar ke hoñToñ kī shagufta tāzgī dī hai
chaman māñgā thā par us ne ba-mushkil ik kalī dī hai
mire ḳhalvat-kade ke raat din yūñhī nahīñ sañvre
kisī ne dhuup baḳhshī hai kisī ne chāndnī dī hai
nazar ko sabz maidānoñ ne kyā kyā vus.ateñ baḳhshīñ
pighalte ābshāroñ ne hameñ dariyā-dilī dī hai
mohabbat nā-ravā taqsīm kī qaa.el nahīñ phir bhī
mirī āñkhoñ ko aañsū tere hoñToñ ko hañsī dī hai
mirī āvārgī bhī ik karishma hai zamāne meñ
har ik darvesh ne mujh ko duā-e-ḳhair hī dī hai
kahāñ mumkin thā koī kaam ham jaise divānoñ se
tumhīñ ne giit likhvā.e tumhīñ ne shā.irī dī hai
diida o dil meñ koī husn bikhartā hī rahā
laakh pardoñ meñ chhupā koī sañvartā hī rahā
raushnī kam na huī vaqt ke tūfānoñ meñ
dil ke dariyā meñ koī chāñd utartā hī rahā
rāste bhar koī aahaT thī ki aatī hī rahī
koī saaya mire baazū se guzartā hī rahā
miT gayā par tirī bāñhoñ ne sameTā na mujhe
shahr dar shahr maiñ galiyoñ meñ bikhartā hī rahā
lamha lamha rahe āñkhoñ meñ andhere lekin
koī sūraj mire siine meñ ubhartā hī rahā
dil ko har lamha bachāte rahe jazbāt se ham
itne majbūr rahe haiñ kabhī hālāt se ham
nashsha-e-mai se kahīñ pyaas bujhī hai dil kī
tishnagī aur baḌhā laa.e ḳharājāt se ham
aaj to mil ke bhī jaise na mile hoñ tujh se
chauñk uThte the kabhī terī mulāqāt se ham
ishq meñ aaj bhī hai nīm-nigāhī kā chalan
pyaar karte haiñ usī husn-e-rivāyāt se ham
markaz-e-dīda-e-ḳhūbān-e-jahāñ haiñ bhī to kyā
ek nisbat bhī to rakhte haiñ tirī zaat se ham
ham se bhāgā na karo duur ġhazāloñ kī tarah
ham ne chāhā hai tumheñ chāhne vāloñ kī tarah
ḳhud-ba-ḳhud niind sī āñkhoñ meñ ghulī jaatī hai
mahkī mahkī hai shab-e-ġham tire bāloñ kī tarah
tere bin raat ke hāthoñ pe ye tāroñ ke ayāġh
ḳhūb-sūrat haiñ magar zahr ke pyāloñ kī tarah
aur kyā is se ziyāda koī narmī bartūñ
dil ke zaḳhmoñ ko chhuā hai tire gāloñ kī tarah
gungunāte hue aur aa kabhī un sīnoñ meñ
terī ḳhātir jo mahakte haiñ shivāloñ kī tarah
terī zulfeñ tirī āñkheñ tire abrū tire lab
ab bhī mash.hūr haiñ duniyā meñ misāloñ kī tarah
ham se māyūs na ho ai shab-e-daurāñ ki abhī
dil meñ kuchh dard chamakte haiñ ujāloñ kī tarah
mujh se nazreñ to milāo ki hazāroñ chehre
merī āñkhoñ meñ sulagte haiñ savāloñ kī tarah
aur to mujh ko milā kyā mirī mehnat kā sila
chand sikke haiñ mire haath meñ chhāloñ kī tarah
justujū ne kisī manzil pe Thaharne na diyā
ham bhaTakte rahe āvāra ḳhayāloñ kī tarah
zindagī jis ko tirā pyaar milā vo jaane
ham to nākām rahe chāhne vāloñ kī tarah
jab lageñ zaḳhm to qātil ko duā dī jaa.e
hai yahī rasm to ye rasm uThā dī jaa.e
dil kā vo haal huā hai ġham-e-daurāñ ke tale
jaise ik laash chaTānoñ meñ dabā dī jaa.e
inhīñ gul-rañg darīchoñ se sahar jhāñkegī
kyuuñ na khilte hue zaḳhmoñ ko duā dī jaa.e
kam nahīñ nashshe meñ jaaḌe kī gulābī rāteñ
aur agar terī javānī bhī milā dī jaa.e
ham se pūchho ki ġhazal kyā hai ġhazal kā fan kyā
chand lafzoñ meñ koī aag chhupā dī jaa.e
ḳhud-ba-ḳhud mai hai ki shīshe meñ bharī aave hai
kis balā kī tumheñ jādū-nazarī aave hai
dil meñ dar aave hai har sub.h koī yaad aise
juuñ dabe-pāñv nasīm-e-saharī aave hai
aur bhī zaḳhm hue jaate haiñ gahre dil ke
ham to samjhe the tumheñ chāragarī aave hai
ek qatra bhī lahū jab na rahe siine meñ
tab kahīñ ishq meñ kuchh be-jigarī aave hai
chāk-e-dāmāñ-o-girebāñ ke bhī ādāb haiñ kuchh
har divāne ko kahāñ jāma-darī aave hai
shajar-e-ishq to māñge hai lahū ke aañsū
tab kahīñ jā ke koī shāḳh harī aave hai
tū kabhī raag kabhī rañg kabhī ḳhushbū hai
kaisī kaisī na tujhe ishva-garī aave hai
āp-apne ko bhulānā koī āsān nahīñ
baḌī mushkil se miyāñ be-ḳhabarī aave hai
ai mire shahr-e-nigārāñ tirā kyā haal huā
chappe chappe pe mire aañkh bharī aave hai
sāhibo husn kī pahchān koī khel nahīñ
dil lahū ho to kahīñ dīda-varī aave hai
laakh āvāra sahī shahroñ ke fuTpāthoñ pe ham
laash ye kis kī liye phirte haiñ in hāthoñ pe ham
ab unhīñ bātoñ ko sunte haiñ to aatī hai hañsī
be-tarah īmān le aa.e the jin bātoñ pe ham
koī bhī mausam ho dil kī aag kam hotī nahīñ
muft kā ilzām rakh dete barsātoñ pe ham
zulf se chhantī huī us ke badan kī tābisheñ
hañs diyā karte the aksar chāñdnī rātoñ pe ham
ab unheñ pahchānte bhī sharm aatī hai hameñ
faḳhr karte the kabhī jin kī mulāqātoñ pe ham
maanā ki rañg rañg tirā pairahan bhī hai
par is meñ kuchh karishma-e-aks-e-badan bhī hai
aql-e-ma.āsh o hikmat-e-duniyā ke bāvajūd
ham ko aziiz ishq kā dīvāna-pan bhī hai
mutrib bhī tū nadīm bhī tū sāqiyā bhī tū
tū jān-e-anjuman hī nahīñ anjuman bhī hai
baazū chhuā jo tū ne to us din khulā ye raaz
tū sirf rañg-o-bū hī nahīñ hai badan bhī hai
ye daur kis tarah se kaTegā pahāḌ sā
yaaro batāo ham meñ koī kohkan bhī hai
mai-kashī ab mirī aadat ke sivā kuchh bhī nahīñ
ye bhī ik talḳh haqīqat ke sivā kuchh bhī nahīñ
fitna-e-aql ke juuyā mirī duniyā se guzar
merī duniyā meñ mohabbat ke sivā kuchh bhī nahīñ
dil meñ vo shorish-e-jazbāt kahāñ tere baġhair
ek ḳhāmosh qayāmat ke sivā kuchh bhī nahīñ
mujh ko ḳhud apnī javānī kī qasam hai ki ye ishq
ik javānī kī sharārat ke sivā kuchh bhī nahīñ
mujhe ma.alūm hai maiñ saarī duniyā kī amānat huuñ
magar vo lamha jab maiñ sirf apnā ho sā jaatā huuñ
maiñ tum se duur rahtā huuñ to mere saath rahtī ho
tumhāre paas aatā huuñ to tanhā ho sā jaatā huuñ
maiñ chāhe sach hī bolūñ har tarah se apne baare meñ
magar tum muskurātī ho to jhūTā ho sā jaatā huuñ
tire gul-rañg hoñToñ se dahaktī zindagī pī kar
maiñ pyāsā aur pyāsā aur pyāsā ho sā jaatā huuñ
tujhe bāñhoñ meñ bhar lene kī ḳhvāhish yuuñ ubhartī hai
ki maiñ apnī nazar meñ aap rusvā ho sā jaatā huuñ
ranj-o-ġham māñge hai andoh-o-balā māñge hai
dil vo mujrim hai ki ḳhud apnī sazā māñge hai
chup hai har zaḳhm-e-gulū chup hai shahīdoñ kā lahū
dast-e-qātil hai jo mehnat kā sila māñge hai
tū bhī ik daulat-e-nāyāb hai par kyā kahiye
zindagī aur bhī kuchh tere sivā māñge hai
khoī khoī ye nigāheñ ye ḳhamīda palkeñ
haath uThā.e koī jis tarah duā māñge hai
raas ab aa.egī ashkoñ kī na aahoñ kī fazā
aaj kā pyaar na.ī āb-o-havā māñge hai
bāñsurī kā koī naġhma na sahī chīḳh sahī
har sukūt-e-shab-e-ġham koī sadā māñge hai
laakh munkir sahī par zauq-e-parastish merā
aaj bhī koī sanam koī ḳhudā māñge hai
saañs vaise hī zamāne kī rukī jaatī hai
vo badan aur bhī kuchh tañg qabā māñge hai
dil har ik haal se begāna huā jaatā hai
ab tavajjoh na taġhāful na adā māñge hai
tamām umr azāboñ kā silsila to rahā
ye kam nahīñ hameñ jiine kā hausla to rahā
guzar hī aa.e kisī tarah tere dīvāne
qadam qadam pe koī saḳht marhala to rahā
chalo na ishq hī jiitā na aql haar sakī
tamām vaqt maze kā muqābla to rahā
maiñ terī zaat meñ gum ho sakā na tū mujh meñ
bahut qarīb the ham phir bhī fāsla to rahā
ye aur baat ki har chheḌ lā-ubālī thī
tirī nazar kā diloñ se mo.āmla to rahā
tulū-e-sub.h hai nazreñ uThā ke dekh zarā
shikast-e-zulmat-e-shab muskurā ke dekh zarā
ġham-e-bahār o ġham-e-yār hī nahīñ sab kuchh
ġham-e-jahāñ se bhī dil ko lagā ke dekh zarā
bahār kaun sī sauġhāt le ke aa.ī hai
hamāre zaḳhm-e-tamannā tū aa ke dekh zarā
har ek samt se ik āftāb ubhregā
charāġh-e-dair-o-haram to bujhā ke dekh zarā
vajūd-e-ishq kī tārīḳh kā pata to chale
varaq ulaT ke tū arz o samā ke dekh zarā
mile to tū hī mile aur kuchh qubūl nahīñ
jahāñ meñ hausle ahl-e-vafā ke dekh zarā
tirī nazar se hai rishta mire girebāñ kā
kidhar hai merī taraf muskurā ke dekh zarā
vo ham se aaj bhī dāman-kashāñ chale hai miyāñ
kisī pe zor hamārā kahāñ chale hai miyāñ
jahāñ bhī thak ke koī kārvāñ Thahartā hai
vahīñ se ek nayā kārvāñ chale hai miyāñ
jo ek samt gumāñ hai to ek samt yaqīñ
ye zindagī to yūñhī darmiyāñ chale hai miyāñ
badalte rahte haiñ bas naam aur to kyā hai
hazāroñ saal se ik dāstāñ chale hai miyāñ
har ik qadam hai na.ī āzmā.ishoñ kā hujūm
tamām umr koī imtihāñ chale hai miyāñ
vahīñ pe ghūmte rahnā to koī baat nahīñ
zamīñ chale hai to aage kahāñ chale hai miyāñ
vo ek lamha-e-hairat ki lafz saath na deñ
nahīñ chale hai na aise meñ haañ chale hai miyāñ
zamīñ hogī kisī qātil kā dāmāñ ham na kahte the
akārat jā.egā ḳhūn-e-shahīdāñ ham na kahte the
ilāj-e-chāk-e-pairāhan huā to is tarah hogā
siyā jā.egā kāñToñ se garebāñ ham na kahte the
tarāne kuchh diye lafzoñ meñ ḳhud ko qaid kar leñge
ajab andāz se phailegā zindāñ ham na kahte the
koī itnā na hogā laash bhī le jā ke dafnā de
inhīñ saḌkoñ pe mar jā.egā insāñ ham na kahte the
nazar lipTī hai sholoñ meñ lahū taptā hai āñkhoñ meñ
uThā hī chāhtā hai koī tūfāñ ham na kahte the
chhalakte jaam meñ bhīgī huī āñkheñ utar aa.iiñ
satā.egī kisī din yād-e-yārāñ ham na kahte the
na.ī tahzīb kaise lucknow ko raas aa.egī
ujaḌ jā.egā ye shahr-e-ġhazālāñ ham na kahte the
zindagī tujh ko bhulāyā hai bahut din ham ne
vaqt ḳhvāboñ meñ gañvāyā hai bahut din ham ne
ab ye nekī bhī hameñ jurm nazar aatī hai
sab ke aiboñ ko chhupāyā hai bahut din ham ne
tum bhī is dil ko dukhā lo to koī baat nahīñ
apnā dil aap dukhāyā hai bahut din ham ne
muddatoñ tark-e-tamannā pe lahū royā hai
ishq kā qarz chukāyā hai bahut din ham ne
kyā patā ho bhī sake is kī talāfī ki nahīñ
shā.erī tujh ko gañvāyā hai bahut din ham ne
zindagī ye to nahīñ tujh ko sañvārā hī na ho
kuchh na kuchh ham ne tirā qarz utārā hī na ho
dil ko chhū jaatī hai yuuñ raat kī āvāz kabhī
chauñk uThtā huuñ kahīñ tū ne pukārā hī na ho
kabhī palkoñ pe chamaktī hai jo ashkoñ kī lakīr
sochtā huuñ tire āñchal kā kinārā hī na ho
zindagī ek ḳhalish de ke na rah jā mujh ko
dard vo de jo kisī tarah gavārā hī na ho
sharm aatī hai ki us shahr meñ ham haiñ ki jahāñ
na mile bhiik to lākhoñ kā guzārā hī na ho
aadmī vaqt par gayā hogā
vaqt pahle guzar gayā hogā
vo hamārī taraf na dekh ke bhī
koī ehsān dhar gayā hogā
ḳhud se māyūs ho ke baiThā huuñ
aaj har shaḳhs mar gayā hogā
shaam tere dayār meñ āḳhir
koī to apne ghar gayā hogā
marham-e-hijr thā ajab iksīr
ab to har zaḳhm bhar gayā hogā
ab vo ghar ik vīrāna thā bas vīrāna zinda thā
sab āñkheñ dam toḌ chukī thiiñ aur maiñ tanhā zinda thā
saarī galī sunsān paḌī thī bād-e-fanā ke pahre meñ
hijr ke dālān aur āñgan meñ bas ik saaya zinda thā
vo jo kabūtar us mūkhe meñ rahte the kis des uḌe
ek kā naam navāzinda thā aur ik kā bāzinda thā
vo dopahr apnī ruḳhsat kī aisā-vaisā dhokā thī
apne andar apnī laash uThā.e maiñ jhūTā zinda thā
thiiñ vo ghar rāteñ bhī kahānī va.ade aur phir din ginnā
aanā thā jaane vaale ko jaane vaalā zinda thā
dastak dene vaale bhī the dastak sunñe vaale bhī
thā ābād mohalla saarā har darvāza zinda thā
piile pattoñ ko sah-pahr kī vahshat pursā detī thī
āñgan meñ ik auñdhe ghaḌe par bas ik kavvā zinda thā
abhī ik shor sā uThā hai kahīñ
koī ḳhāmosh ho gayā hai kahīñ
hai kuchh aisā ki jaise ye sab kuchh
is se pahle bhī ho chukā hai kahīñ
tujh ko kyā ho gayā ki chīzoñ ko
kahīñ rakhtā hai DhūñDhtā hai kahīñ
jo yahāñ se kahīñ na jaatā thā
vo yahāñ se chalā gayā hai kahīñ
aaj shamshān kī sī bū hai yahāñ
kyā koī jism jal rahā hai kahīñ
ham kisī ke nahīñ jahāñ ke sivā
aisī vo ḳhaas baat kyā hai kahīñ
tū mujhe DhūñD maiñ tujhe DhūñDūñ
koī ham meñ se rah gayā hai kahīñ
kitnī vahshat hai darmiyān-e-hujūm
jis ko dekho gayā huā hai kahīñ
maiñ to ab shahr meñ kahīñ bhī nahīñ
kyā mirā naam bhī likhā hai kahīñ
isī kamre se koī ho ke vidā.a
isī kamre meñ chhup gayā hai kahīñ
mil ke har shaḳhs se huā mahsūs
mujh se ye shaḳhs mil chukā hai kahīñ
aish-e-ummīd hī se ḳhatra hai
dil ko ab dil-dahī se ḳhatra hai
hai kuchh aisā ki us kī jalvat meñ
hameñ apnī kamī se ḳhatra hai
jis ke āġhosh kā huuñ dīvāna
us ke āġhosh hī se ḳhatra hai
yaad kī dhuup to hai roz kī baat
haañ mujhe chāñdnī se ḳhatra hai
hai ajab kuchh mo.āmla darpesh
aql ko āgahī se ḳhatra hai
shahr-e-ġhaddār jaan le ki tujhe
ek amrohvī se ḳhatra hai
hai ajab taur hālat-e-girya
ki mizha ko namī se ḳhatra hai
haal ḳhush lucknow kā dillī kā
bas unheñ 'mus.hafī' se ḳhatra hai
āsmānoñ meñ hai ḳhudā tanhā
aur har aadmī se ḳhatra hai
maiñ kahūñ kis tarah ye baat us se
tujh ko jānam mujhī se ḳhatra hai
aaj bhī ai kanār-e-bān mujhe
terī ik sāñvlī se ḳhatra hai
un laboñ kā lahū na pī jā.ūñ
apnī tishna-labī se ḳhatra hai
'jaun' hī to hai 'jaun' ke darpai
'mīr' ko 'mīr' hī se ḳhatra hai
ab nahīñ koī baat ḳhatre kī
ab sabhī ko sabhī se ḳhatra hai
apnā ḳhāka lagtā huuñ
ek tamāshā lagtā huuñ
ā.īnoñ ko zañg lagā
ab maiñ kaisā lagtā huuñ
ab maiñ koī shaḳhs nahīñ
us kā saayā lagtā huuñ
saare rishte tishna haiñ
kyā maiñ dariyā lagtā huuñ
us se gale mil kar ḳhud ko
tanhā tanhā lagtā huuñ
ḳhud ko maiñ sab āñkhoñ meñ
dhundlā dhundlā lagtā huuñ
maiñ har lamha is ghar se
jaane vaalā lagtā huuñ
kyā hue vo sab log ki maiñ
suunā suunā lagtā huuñ
maslahat is meñ kyā hai merī
TuuTā phūTā lagtā huuñ
kyā tum ko is haal meñ bhī
maiñ duniyā kā lagtā huuñ
kab kā rogī huuñ vaise
shahr-e-masīhā lagtā huuñ
merā taalū tar kar do
sach-much pyāsā lagtā huuñ
mujh se kamā lo kuchh paise
zinda murda lagtā huuñ
maiñ ne sahe haiñ makr apne
ab bechāra lagtā huuñ
apne sab yaar kaam kar rahe haiñ
aur ham haiñ ki naam kar rahe haiñ
teġh-bāzī kā shauq apnī jagah
aap to qatl-e-ām kar rahe haiñ
dād-o-tahsīn kā ye shor hai kyuuñ
ham to ḳhud se kalām kar rahe haiñ
ham haiñ masrūf-e-intizām magar
jaane kyā intizām kar rahe haiñ
hai vo bechārgī kā haal ki ham
har kisī ko salām kar rahe haiñ
ek qattāla chāhiye ham ko
ham ye e.alān-e-ām kar rahe haiñ
kyā bhalā sāġhar-e-sifāl ki ham
nāf-pyāle ko jaam kar rahe haiñ
ham to aa.e the arz-e-matlab ko
aur vo ehtirām kar rahe haiñ
na uThe aah kā dhuāñ bhī ki vo
kū-e-dil meñ ḳhirām kar rahe haiñ
us ke hoñToñ pe rakh ke hoñT apne
baat hī ham tamām kar rahe haiñ
ham ajab haiñ ki us ke kūche meñ
be-sabab dhūm-dhām kar rahe haiñ
bahut dil ko kushāda kar liyā kyā
zamāne bhar se va.ada kar liyā kyā
to kyā sach-much judā.ī mujh se kar lī
to ḳhud apne ko aadhā kar liyā kyā
hunar-mandī se apnī dil kā safha
mirī jaañ tum ne saada kar liyā kyā
jo yaksar jaan hai us ke badan se
kaho kuchh istifāda kar liyā kyā
bahut katrā rahe ho muġhbachoñ se
gunāh-e-tark-e-bāda kar liyā kyā
yahāñ ke log kab ke jā chuke haiñ
safar jāda-ba-jāda kar liyā kyā
uThāyā ik qadam tū ne na us tak
bahut apne ko māñda kar liyā kyā
tum apnī kaj-kulāhī haar baiThīñ
badan ko be-libāda kar liyā kyā
bahut nazdīk aatī jā rahī ho
bichhaḌne kā irāda kar liyā kyā
be-dilī kyā yūñhī din guzar jā.eñge
sirf zinda rahe ham to mar jā.eñge
raqs hai rañg par rañg ham-raqs haiñ
sab bichhaḌ jā.eñge sab bikhar jā.eñge
ye ḳharābātiyān-e-ḳhirad-bāḳhta
sub.h hote hī sab kaam par jā.eñge
kitnī dilkash ho tum kitnā dil-jū huuñ maiñ
kyā sitam hai ki ham log mar jā.eñge
hai ġhanīmat ki asrār-e-hastī se ham
be-ḳhabar aa.e haiñ be-ḳhabar jā.eñge
chalo bād-e-bahārī jā rahī hai
piyā-jī kī savārī jā rahī hai
shumāl-e-jāvedān-e-sabz-e-jāñ se
tamannā kī amārī jā rahī hai
fuġhāñ ai dushman-e-dār-e-dil-o-jāñ
mirī hālat sudhārī jā rahī hai
hai pahlū meñ Take kī ik hasīna
tirī furqat guzārī jā rahī hai
jo in rozoñ mirā ġham hai vo ye hai
ki ġham se burdbārī jā rahī hai
hai siine meñ ajab ik hashr barpā
ki dil se be-qarārī jā rahī hai
maiñ paiham haar kar ye sochtā huuñ
vo kyā shai hai jo haarī jā rahī hai
dil us ke rū-ba-rū hai aur gum-sum
koī arzī guzārī jā rahī hai
vo sayyad bachcha ho aur shaiḳh ke saath
miyāñ izzat hamārī jā rahī hai
hai barpā har galī meñ shor-e-naġhma
mirī fariyād maarī jā rahī hai
vo yaad ab ho rahī hai dil se ruḳhsat
miyāñ pyāroñ kī pyārī jā rahī hai
dareġhā terī nazdīkī miyāñ-jān
tirī duurī pe vaarī jā rahī hai
bahut bad-hāl haiñ bastī tire log
to phir tū kyuuñ sañvārī jā rahī hai
tirī marham-nigāhī ai masīhā
ḳharāsh-e-dil pe vaarī jā rahī hai
ḳharābe meñ ajab thā shor barpā
diloñ se intizārī jā rahī hai
ek hī muzhda sub.h laatī hai
dhuup āñgan meñ phail jaatī hai
rañg-e-mausam hai aur bād-e-sabā
shahr kūchoñ meñ ḳhaak uḌātī hai
farsh par kāġhaz uḌte phirte haiñ
mez par gard jamtī jaatī hai
sochtā huuñ ki us kī yaad āḳhir
ab kise raat bhar jagātī hai
maiñ bhī izn-e-navā-garī chāhūñ
be-dilī bhī to lab hilātī hai
so ga.e peḌ jaag uThī ḳhushbū
zindagī ḳhvāb kyuuñ dikhātī hai
us sarāpā vafā kī furqat meñ
ḳhvāhish-e-ġhair kyuuñ satātī hai
aap apne se ham-suḳhan rahnā
ham-nashīñ saañs phuul jaatī hai
kyā sitam hai ki ab tirī sūrat
ġhaur karne pe yaad aatī hai
kaun is ghar kī dekh-bhāl kare
roz ik chiiz TuuT jaatī hai
gaahe gaahe bas ab yahī ho kyā
tum se mil kar bahut ḳhushī ho kyā
mil rahī ho baḌe tapāk ke saath
mujh ko yaksar bhulā chukī ho kyā
yaad haiñ ab bhī apne ḳhvāb tumheñ
mujh se mil kar udaas bhī ho kyā
bas mujhe yūñhī ik ḳhayāl aayā
sochtī ho to sochtī ho kyā
ab mirī koī zindagī hī nahīñ
ab bhī tum merī zindagī ho kyā
kyā kahā ishq jāvedānī hai!
āḳhirī baar mil rahī ho kyā
haañ fazā yaañ kī soī soī sī hai
to bahut tez raushnī ho kyā
mere sab tanz be-asar hī rahe
tum bahut duur jā chukī ho kyā
dil meñ ab soz-e-intizār nahīñ
sham-e-ummīd bujh ga.ī ho kyā
is samundar pe tishna-kām huuñ maiñ
baan tum ab bhī bah rahī ho kyā
ghar se ham ghar talak ga.e hoñge
apne hī aap tak ga.e hoñge
ham jo ab aadmī haiñ pahle kabhī
jaam hoñge chhalak ga.e hoñge
vo bhī ab ham se thak gayā hogā
ham bhī ab us se thak ga.e hoñge
shab jo ham se huā muaaf karo
nahīñ pī thī bahak ga.e hoñge
kitne hī log hirs-e-shohrat meñ
daar par ḳhud laTak ga.e hoñge
shukr hai is nigāh-e-kam kā miyāñ
pahle hī ham khaTak ga.e hoñge
ham to apnī talāsh meñ akasr
az samā-tā-samak ga.e hoñge
us kā lashkar jahāñ-tahāñ ya.anī
ham bhī bas be-kumak ga.e hoñge
'jaun' allāh aur ye aalam
biich meñ ham aTak ga.e hoñge
ham to jaise vahāñ ke the hī nahīñ
be-amāñ the amaañ ke the hī nahīñ
ham ki haiñ terī dāstāñ yaksar
ham tirī dāstāñ ke the hī nahīñ
un ko āñdhī meñ hī bikharnā thā
baal o par āshiyāñ ke the hī nahīñ
ab hamārā makān kis kā hai
ham to apne makāñ ke the hī nahīñ
ho tirī ḳhāk-e-āstāñ pe salām
ham tire āstāñ ke the hī nahīñ
ham ne ranjish meñ ye nahīñ sochā
kuchh suḳhan to zabāñ ke the hī nahīñ
dil ne Daalā thā darmiyāñ jin ko
log vo darmiyāñ ke the hī nahīñ
us galī ne ye sun ke sabr kiyā
jaane vaale yahāñ ke the hī nahīñ
jī hī jī meñ vo jal rahī hogī
chāñdnī meñ Tahal rahī hogī
chāñd ne taan lī hai chādar-e-abr
ab vo kapḌe badal rahī hogī
so ga.ī hogī vo shafaq-andām
sabz qindīl jal rahī hogī
surḳh aur sabz vādiyoñ kī taraf
vo mire saath chal rahī hogī
chaḌhte chaḌhte kisī pahāḌī par
ab vo karvaT badal rahī hogī
peḌ kī chhāl se ragaḌ khā kar
vo tane se phisal rahī hogī
nīl-gūñ jhiil naaf tak pahne
sandalīñ jism mal rahī hogī
ho ke vo ḳhvāb-e-aish se bedār
kitnī hī der shal rahī hogī
jo huā 'jaun' vo huā bhī nahīñ
ya.anī jo kuchh bhī thā vo thā bhī nahīñ
bas gayā jab vo shahr-e-dil meñ mire
phir maiñ is shahr meñ rahā bhī nahīñ
ik ajab taur haal hai ki jo hai
ya.anī maiñ bhī nahīñ ḳhudā bhī nahīñ
lamhoñ se ab muāmla kyā ho
dil pe ab kuchh guzar rahā bhī nahīñ
jāniye maiñ chalā gayā huuñ kahāñ
maiñ to ḳhud se kahīñ gayā bhī nahīñ
tū mire dil meñ aan ke bas jā
aur tū mere paas aa bhī nahīñ
kaam kī baat maiñ ne kī hī nahīñ
ye mirā taur-e-zindagī hī nahīñ
ai umiid ai umīd-e-nau-maidāñ
mujh se mayyat tirī uThī hī nahīñ
maiñ jo thā us galī kā mast-e-ḳhirām
us galī meñ mirī chalī hī nahīñ
ye sunā hai ki mere kuuch ke ba.ad
us kī ḳhushbū kahīñ basī hī nahīñ
thī jo ik fāḳhta udaas udaas
sub.h vo shāḳh se uḌī hī nahīñ
mujh meñ ab merā jī nahīñ lagtā
aur sitam ye ki merā jī hī nahīñ
vo jo rahtī thī dil-mohalle meñ
phir vo laḌkī mujhe milī hī nahīñ
jā.iye aur ḳhaak uḌā.iye aap
ab vo ghar kyā ki vo galī hī nahīñ
haa.e vo shauq jo nahīñ thā kabhī
haa.e vo zindagī jo thī hī nahīñ
sar hī ab phoḌiye nadāmat meñ
niiñd aane lagī hai furqat meñ
haiñ dalīleñ tire ḳhilāf magar
sochtā huuñ tirī himāyat meñ
ruuh ne ishq kā fareb diyā
jism ko jism kī adāvat meñ
ab faqat ādatoñ kī varzish hai
ruuh shāmil nahīñ shikāyat meñ
ishq ko darmiyāñ na laao ki maiñ
chīḳhtā huuñ badan kī usrat meñ
ye kuchh āsān to nahīñ hai ki ham
rūThte ab bhī haiñ muravvat meñ
vo jo ta.amīr hone vaalī thī
lag ga.ī aag us imārat meñ
zindagī kis tarah basar hogī
dil nahīñ lag rahā mohabbat meñ
hāsil-e-kun hai ye jahān-e-ḳharāb
yahī mumkin thā itnī ujlat meñ
phir banāyā ḳhudā ne aadam ko
apnī sūrat pe aisī sūrat meñ
aur phir aadmī ne ġhaur kiyā
chhipkilī kī latīf san.at meñ
ai ḳhudā jo kahīñ nahīñ maujūd
kyā likhā hai hamārī qismat meñ
tañg āġhosh meñ ābād karūñgā tujh ko
huuñ bahut shaad ki nāshād karūñgā tujh ko
fikr-e-ījād meñ gum huuñ mujhe ġhāfil na samajh
apne andāz par ījād karūñgā tujh ko
nashsha hai raah kī duurī kā ki hamrāh hai tū
jaane kis shahr meñ ābād karūñgā tujh ko
merī bāñhoñ meñ bahakne kī sazā bhī sun le
ab bahut der meñ āzād karūñgā tujh ko
maiñ ki rahtā huuñ ba-sad-nāz gurezāñ tujh se
tū na hogā to bahut yaad karūñgā tujh ko
tumhārā hijr manā luuñ agar ijāzat ho
maiñ dil kisī se lagā luuñ agar ijāzat ho
tumhāre ba.ad bhalā kyā haiñ va.ada-o-paimāñ
bas apnā vaqt gañvā luuñ agar ijāzat ho
tumhāre hijr kī shab-hā-e-kār meñ jānāñ
koī charāġh jalā luuñ agar ijāzat ho
junūñ vahī hai vahī maiñ magar hai shahr nayā
yahāñ bhī shor machā luuñ agar ijāzat ho
kise hai ḳhvāhish-e-marham-garī magar phir bhī
maiñ apne zaḳhm dikhā luuñ agar ijāzat ho
tumhārī yaad meñ jiine kī aarzū hai abhī
kuchh apnā haal sambhālūñ agar ijāzat ho
tū bhī chup hai maiñ bhī chup huuñ ye kaisī tanhā.ī hai
tere saath tirī yaad aa.ī kyā tū sach-much aa.ī hai
shāyad vo din pahlā din thā palkeñ bojhal hone kā
mujh ko dekhte hī jab us kī añgḌā.ī sharmā.ī hai
us din pahlī baar huā thā mujh ko rifāqat kā ehsās
jab us ke malbūs kī ḳhushbū ghar pahuñchāne aa.ī hai
husn se arz-e-shauq na karnā husn ko zak pahuñchānā hai
ham ne arz-e-shauq na kar ke husn ko zak pahuñchā.ī hai
ham ko aur to kuchh nahīñ sūjhā albatta us ke dil meñ
soz-e-raqābat paidā kar ke us kī niiñd uḌaa.ī hai
ham donoñ mil kar bhī diloñ kī tanhā.ī meñ bhaTkeñge
pāgal kuchh to soch ye tū ne kaisī shakl banā.ī hai
ishq-e-pechāñ kī sandal par jaane kis din bel chaḌhe
kyārī meñ paanī Thahrā hai dīvāroñ par kaa.ī hai
husn ke jaane kitne chehre husn ke jaane kitne naam
ishq kā pesha husn-parastī ishq baḌā harjā.ī hai
aaj bahut din ba.ad maiñ apne kamre tak aa niklā thā
juuñ hī darvāza kholā hai us kī ḳhushbū aa.ī hai
ek to itnā habs hai phir maiñ sāñseñ roke baiThā huuñ
vīrānī ne jhāḌū de ke ghar meñ dhuul uḌaa.ī hai
us ke pahlū se lag ke chalte haiñ
ham kahīñ Tālne se Talte haiñ
band hai mai-kadoñ ke darvāze
ham to bas yūñhī chal nikalte haiñ
maiñ usī tarah to bahaltā huuñ
aur sab jis tarah bahalte haiñ
vo hai jaan ab har ek mahfil kī
ham bhī ab ghar se kam nikalte haiñ
kyā takalluf kareñ ye kahne meñ
jo bhī ḳhush hai ham us se jalte haiñ
hai use duur kā safar dar-pesh
ham sambhāle nahīñ sambhalte haiñ
shaam furqat kī lahlhā uThī
vo havā hai ki zaḳhm bharte haiñ
hai ajab faisle kā sahrā bhī
chal na paḌiye to paañv jalte haiñ
ho rahā huuñ maiñ kis tarah barbād
dekhne vaale haath malte haiñ
tum bano rañg tum bano ḳhushbū
ham to apne suḳhan meñ Dhalte haiñ
bahāna DhūñDte rahte haiñ koī rone kā
hameñ ye shauq hai kyā āstīñ bhigone kā
agar palak pe hai motī to ye nahīñ kaafī
hunar bhī chāhiye alfāz meñ pirone kā
jo fasl ḳhvāb kī tayyār hai to ye jaano
ki vaqt aa gayā phir dard koī bone kā
ye zindagī bhī ajab kārobār hai ki mujhe
ḳhushī hai paane kī koī na rañj khone kā
hai paash paash magar phir bhī muskurātā hai
vo chehra jaise ho TuuTe hue khilaune kā
dard kuchh din to mehmāñ Thahre
ham ba-zid haiñ ki mezbāñ Thahre
sirf tanhā.ī sirf vīrānī
ye nazar jab uThe jahāñ Thahre
kaun se zaḳhm par paḌāv kiyā
dard ke qāfile kahāñ Thahre
kaise dil meñ ḳhushī basā luuñ maiñ
kaise muTThī meñ ye dhuāñ Thahre
thī kahīñ maslahat kahīñ jur.at
ham kahīñ in ke darmiyāñ Thahre
dukh ke jañgal meñ phirte haiñ kab se maare maare log
jo hotā hai sah lete haiñ kaise haiñ bechāre log
jīvan jīvan ham ne jag meñ khel yahī hote dekhā
dhīre dhīre jiitī duniyā dhīre dhīre haare log
vaqt singhāsan par baiThā hai apne raag sunātā hai
sañgat dene ko paate haiñ sāñsoñ ke uktāre log
nekī ik din kaam aatī hai ham ko kyā samjhāte ho
ham ne be-bas marte dekhe kaise pyāre pyāre log
is nagrī meñ kyuuñ miltī hai roTī sapnoñ ke badle
jin kī nagrī hai vo jāneñ ham Thahre banjāre log
ham ne DhūñDeñ bhī to DhūñDeñ haiñ sahāre kaise
in sarāboñ pe koī umr guzāre kaise
haath ko haath nahīñ sūjhe vo tārīkī thī
aa ga.e haath meñ kyā jaane sitāre kaise
har taraf shor usī naam kā hai duniyā meñ
koī us ko jo pukāre to pukāre kaise
dil bujhā jitne the armān sabhī ḳhaak hue
raakh meñ phir ye chamakte haiñ sharāre kaise
na to dam letī hai tū aur na havā thamtī hai
zindagī zulf tirī koī sañvāre kaise
ham to bachpan meñ bhī akele the
sirf dil kī galī meñ khele the
ik taraf morche the palkoñ ke
ik taraf āñsuoñ ke rele the
thiiñ sajī hasrateñ dukānoñ par
zindagī ke ajiib mele the
ḳhud-kushī kyā dukhoñ kā hal bantī
maut ke apne sau jhamele the
zehn o dil aaj bhūke marte haiñ
un dinoñ ham ne faaqe jhele the
hamāre dil meñ ab talḳhī nahīñ hai
magar vo baat pahle sī nahīñ hai
mujhe māyūs bhī kartī nahīñ hai
yahī aadat tirī achchhī nahīñ hai
bahut se fā.ede haiñ maslahat meñ
magar dil kī to ye marzī nahīñ hai
har ik kī dāstāñ sunte haiñ jaise
kabhī ham ne mohabbat kī nahīñ hai
hai ik darvāze bin dīvār-e-duniyā
mafar ġham se yahāñ koī nahīñ hai
hamāre shauq kī ye intihā thī
qadam rakkhā ki manzil rāstā thī
bichhaḌ ke Daar se ban ban phirā vo
hiran ko apnī kastūrī sazā thī
kabhī jo ḳhvāb thā vo pā liyā hai
magar jo kho ga.ī vo chiiz kyā thī
maiñ bachpan meñ khilaune toḌtā thā
mire anjām kī vo ibtidā thī
mohabbat mar ga.ī mujh ko bhī ġham hai
mire achchhe dinoñ kī āshnā thī
jise chhū luuñ maiñ vo ho jaa.e sonā
tujhe dekhā to jaanā bad-duā thī
marīz-e-ḳhvāb ko to ab shifā hai
magar duniyā baḌī kaḌvī davā thī
jab ā.īna koī dekho ik ajnabī dekho
kahāñ pe laa.ī hai tum ko ye zindagī dekho
mohabbatoñ meñ kahāñ apne vāste fursat
jise bhī chāhe vo chāhe mirī ḳhushī dekho
jo ho sake to ziyāda hī chāhnā mujh ko
kabhī jo merī mohabbat meñ kuchh kamī dekho
jo duur jaa.e to ġham hai jo paas aa.e to dard
na jaane kyā hai vo kambaḳht aadmī dekho
ujālā to nahīñ kah sakte is ko ham lekin
zarā sī kam to huī hai ye tīrgī dekho
jiinā mushkil hai ki āsān zarā dekh to lo
log lagte haiñ pareshān zarā dekh to lo
phir muqarrir koī sargarm sar-e-mimbar hai
kis ke hai qatl kā sāmān zarā dekh to lo
ye nayā shahar to hai ḳhuub basāyā tum ne
kyuuñ purānā huā vīrān zarā dekh to lo
in charāġhoñ ke tale aise añdhere kyuuñ hai
tum bhī rah jāoge hairān zarā dekh to lo
tum ye kahte ho ki maiñ ġhair huuñ phir bhī shāyad
nikal aa.e koī pahchān zarā dekh to lo
ye satā.ish kī tamannā ye sile kī parvāh
kahāñ laa.e haiñ ye armān zarā dekh to lo
kabhī kabhī maiñ ye sochtā huuñ ki mujh ko terī talāsh kyuuñ hai
ki jab haiñ saare hī taar TuuTe to saaz meñ irti.āsh kyuuñ hai
koī agar pūchhtā ye ham se batāte ham gar to kyā batāte
bhalā ho sab kā ki ye na pūchhā ki dil pe aisī ḳharāsh kyuuñ hai
uThā ke hāthoñ se tum ne chhoḌā chalo na dānista tum ne toḌā
ab ulTā ham se to ye na pūchho ki shīsha ye paash paash kyuuñ hai
ajab do-rāhe pe zindagī hai kabhī havas dil ko khīñchtī hai
kabhī ye sharmindagī hai dil meñ ki itnī fikr-e-ma.āsh kyuuñ hai
na fikr koī na justujū hai na ḳhvāb koī na aarzū hai
ye shaḳhs to kab kā mar chukā hai to be-kafan phir ye laash kyuuñ hai
kal jahāñ dīvār thī hai aaj ik dar dekhiye
kyā samā.ī thī bhalā dīvāne ke sar dekhiye
pur-sukūñ lagtī hai kitnī jhiil ke paanī pe bat
pairoñ kī be-tābiyāñ paanī ke andar dekhiye
chhoḌ kar jis ko ga.e the aap koī aur thā
ab maiñ koī aur huuñ vāpas to aa kar dekhiye
zehn-e-insānī idhar āfāq kī vus.at udhar
ek manzar hai yahāñ andar ki bāhar dekhiye
aql ye kahtī duniyā miltī hai bāzār meñ
dil magar ye kahtā hai kuchh aur behtar dekhiye
khulā hai dar pa tirā intizār jaatā rahā
ḳhulūs to hai magar e'tibār jaatā rahā
kisī kī aañkh meñ mastī to aaj bhī hai vahī
magar kabhī jo hameñ thā ḳhumār jaatā rahā
kabhī jo siine meñ ik aag thī vo sard huī
kabhī nigāh meñ jo thā sharār jaatā rahā
ajab sā chain thā ham ko ki jab the ham bechain
qarār aayā to jaise qarār jaatā rahā
kabhī to merī bhī sunvā.ī hogī mahfil meñ
maiñ ye umiid liye baar baar jaatā rahā
ḳhvāb ke gaañv meñ pale haiñ ham
paanī chhalnī meñ le chale haiñ ham
chhāchh phūñkeñ ki apne bachpan meñ
duudh se kis tarah jale haiñ ham
ḳhud haiñ apne safar kī dushvārī
apne pairoñ ke aable haiñ ham
tū to mat kah hameñ burā duniyā
tū ne Dhālā hai aur Dhale haiñ ham
kyuuñ haiñ kab tak haiñ kis kī ḳhātir haiñ
baḌe sanjīda mas.ale haiñ ham
maiñ kab se kitnā huuñ tanhā tujhe patā bhī nahīñ
tirā to koī ḳhudā hai mirā ḳhudā bhī nahīñ
kabhī ye lagtā hai ab ḳhatm ho gayā sab kuchh
kabhī ye lagtā hai ab tak to kuchh huā bhī nahīñ
kabhī to baat kī us ne kabhī rahā ḳhāmosh
kabhī to hañs ke milā aur kabhī milā bhī nahīñ
kabhī jo talḳh-kalāmī thī vo bhī ḳhatm huī
kabhī gila thā hameñ un se ab gila bhī nahīñ
vo chīḳh ubhrī baḌī der gūñjī Duub ga.ī
har ek suntā thā lekin koī hilā bhī nahīñ
misāl is kī kahāñ hai koī zamāne meñ
ki saare khone ke ġham paa.e ham ne paane meñ
vo shakl pighlī to har shai meñ Dhal ga.ī jaise
ajiib baat huī hai use bhulāne meñ
jo muntazir na milā vo to ham haiñ sharminda
ki ham ne der lagā dī palaT ke aane meñ
latīf thā vo taḳhayyul se ḳhvāb se nāzuk
gañvā diyā use ham ne hī āzmāne meñ
samajh liyā thā kabhī ik sarāb ko dariyā
par ik sukūn thā ham ko fareb khāne meñ
jhukā daraḳht havā se to āñdhiyoñ ne kahā
ziyāda farq nahīñ jhukne TuuT jaane meñ
na ḳhushī de to kuchh dilāsa de
dost jaise ho mujh ko bahlā de
āgahī se milī hai tanhā.ī
aa mirī jaan mujh ko dhoka de
ab to takmīl kī bhī shart nahīñ
zindagī ab to ik tamannā de
ai safar itnā rā.egāñ to na jā
na ho manzil kahīñ to pahuñchā de
tark karnā hai gar ta.alluq to
ḳhud na jā tū kisī se kahlā de
phirte haiñ kab se dar-ba-dar ab is nagar ab us nagar ik dūsre ke ham-safar maiñ aur mirī āvārgī
nā-āshnā har rah-guzar nā-mehrbāñ har ik nazar jaa.eñ to ab jaa.eñ kidhar maiñ aur mirī āvārgī
ham bhī kabhī ābād the aise kahāñ barbād the be-fikr the āzād the masrūr the dil-shād the
vo chaal aisī chal gayā ham bujh ga.e dil jal gayā nikle jalā ke apnā ghar maiñ aur mirī āvārgī
jiinā bahut āsān thā ik shaḳhs kā ehsān thā ham ko bhī ik armān thā jo ḳhvāb kā sāmān thā
ab ḳhvāb hai nai aarzū armān hai nai justujū yuuñ bhī chalo ḳhush haiñ magar maiñ aur mirī āvārgī
vo māh-vash vo māh-rū vo māh-kām-e-hū-ba-hū thiiñ jis kī bāteñ kū-ba-kū us se ajab thī guftugū
phir yuuñ huā vo kho ga.ī to mujh ko zid sī ho ga.ī lā.eñge us ko DhūñD kar maiñ aur mirī āvārgī
ye dil hī thā jo sah gayā vo baat aisī kah gayā kahne ko phir kyā rah gayā ashkoñ kā dariyā bah gayā
jab kah ke vo dilbar gayā tere liye maiñ mar gayā rote haiñ us ko raat bhar maiñ aur mirī āvārgī
ab ġham uThā.eñ kis liye aañsū bahā.eñ kis liye ye dil jalā.eñ kis liye yuuñ jaañ gañvā.eñ kis liye
pesha na ho jis kā sitam DhūñDeñge ab aisā sanam hoñge kahīñ to kārgar maiñ aur mirī āvārgī
āsār haiñ sab khoT ke imkān haiñ sab choT ke ghar band haiñ sab goT ke ab ḳhatm haiñ sab ToTke
qismat kā sab ye pher hai andher hai andher hai aise hue haiñ be-asar maiñ aur mirī āvārgī
jab hamdam-o-hamrāz thā tab aur hī andāz thā ab soz hai tab saaz thā ab sharm hai tab naaz thā
ab mujh se ho to ho bhī kyā hai saath vo to vo bhī kyā ik be-hunar ik be-samar maiñ aur mirī āvārgī
sach ye hai be-kār hameñ ġham hotā hai
jo chāhā thā duniyā meñ kam hotā hai
Dhaltā sūraj phailā jañgal rasta gum
ham se pūchho kaisā aalam hotā hai
ġhairoñ ko kab fursat hai dukh dene kī
jab hotā hai koī hamdam hotā hai
zaḳhm to ham ne in āñkhoñ se dekhe haiñ
logoñ se sunte haiñ marham hotā hai
zehn kī shāḳhoñ par ash.ār aa jaate haiñ
jab terī yādoñ kā mausam hotā hai
shahr ke dukāñ-dāro kārobār-e-ulfat meñ suud kyā ziyāñ kyā hai tum na jaan pāoge
dil ke daam kitne haiñ ḳhvāb kitne mahñge haiñ aur naqd-e-jāñ kyā hai tum na jaan pāoge
koī kaise miltā hai phuul kaise khiltā hai aañkh kaise jhuktī hai saañs kaise ruktī hai
kaise rah nikaltī hai kaise baat chaltī hai shauq kī zabāñ kyā hai tum na jaan pāoge
vasl kā sukūñ kyā hai hijr kā junūñ kyā hai husn kā fusūñ kyā hai ishq kā darūñ kyā hai
tum marīz-e-dānā.ī maslahat ke shaidā.ī rāh-e-gum-rahāñ kyā hai tum na jaan pāoge
zaḳhm kaise phalte haiñ daaġh kaise jalte haiñ dard kaise hotā hai koī kaise rotā hai
ashk kyā hai naale kyā dasht kyā hai chhāle kyā aah kyā fuġhāñ kyā hai tum na jaan pāoge
nā-murād dil kaise sub.h-o-shām karte haiñ kaise zinda rahte haiñ aur kaise marte haiñ
tum ko kab nazar aa.ī ġham-zadoñ kī tanhā.ī ziist be-amāñ kyā hai tum na jaan pāoge
jāntā huuñ maiñ tum ko zauq-e-shā.erī bhī hai shaḳhsiyat sajāne meñ ik ye māhrī bhī hai
phir bhī harf chunte ho sirf lafz sunte ho un ke darmiyāñ kyā hai tum na jaan pāoge
shukr hai ḳhairiyat se huuñ sāhab
aap se aur kyā kahūñ sāhab
ab samajhne lagā huuñ sūd-o-ziyāñ
ab kahāñ mujh meñ vo junūñ sāhab
zillat-e-zīst yā shikast-e-zamīr
ye sahūñ maiñ ki vo sahūñ sāhab
ham tumheñ yaad karte ro lete
do-ghaḌī miltā jo sukūñ sāhab
shaam bhī Dhal rahī hai ghar bhī hai duur
kitnī der aur maiñ rukūñ sāhab
ab jhukūñgā to TuuT jā.ūñgā
kaise ab aur maiñ jhukūñ sāhab
kuchh rivāyāt kī gavāhī par
kitnā jurmāna maiñ bharūñ sāhab
sūkhī Tahnī tanhā chiḌiyā phīkā chāñd
āñkhoñ ke sahrā meñ ek namī kā chāñd
us māthe ko chūme kitne din biite
jis māthe kī ḳhātir thā ik Tiikā chāñd
pahle tū lagtī thī kitnī begāna
kitnā mub.ham hotā hai pahlī kā chāñd
kam ho kaise in ḳhushiyoñ se terā ġham
lahroñ meñ kab bahtā hai naddī kā chāñd
aao ab ham is ke bhī TukḌe kar leñ
Dhāka rāvalpinDī aur dillī kā chāñd
vo Dhal rahā hai to ye bhī rañgat badal rahī hai
zamīn sūraj kī uñgliyoñ se phisal rahī hai
jo mujh ko zinda jalā rahe haiñ vo be-ḳhabar haiñ
ki merī zanjīr dhīre dhīre pighal rahī hai
maiñ qatl to ho gayā tumhārī galī meñ lekin
mire lahū se tumhārī dīvār gal rahī hai
na jalne paate the jis ke chūlhe bhī har savere
sunā hai kal raat se vo bastī bhī jal rahī hai
maiñ jāntā huuñ ki ḳhāmushī meñ hī maslahat hai
magar yahī maslahat mire dil ko khal rahī hai
kabhī to insān zindagī kī karegā izzat
ye ek ummīd aaj bhī dil meñ pal rahī hai
yaad use bhī ek adhūrā afsāna to hogā
kal raste meñ us ne ham ko pahchānā to hogā
Dar ham ko bhī lagtā hai raste ke sannāTe se
lekin ek safar par ai dil ab jaanā to hogā
kuchh bātoñ ke matlab haiñ aur kuchh matlab kī bāteñ
jo ye farq samajh legā vo dīvāna to hogā
dil kī bāteñ nahīñ hai to dilchasp hī kuchh bāteñ hoñ
zinda rahnā hai to dil ko bahlānā to hogā
jiit ke bhī vo sharminda hai haar ke bhī ham nāzāñ
kam se kam vo dil hī dil meñ ye maanā to hogā
ye mujh se pūchhte haiñ chāragar kyuuñ
ki tū zinda to hai ab tak magar kyuuñ
jo rasta chhoḌ ke maiñ jā rahā huuñ
usī raste pe jaatī hai nazar kyuuñ
thakan se chuur paas aayā thā us ke
girā sote meñ mujh par ye shajar kyuuñ
sunā.eñge kabhī fursat meñ tum ko
ki ham barsoñ rahe haiñ dar-ba-dar kyuuñ
yahāñ bhī sab haiñ begāna hī mujh se
kahūñ maiñ kyā ki yaad aayā hai ghar kyuuñ
maiñ ḳhush rahtā agar samjhā na hotā
ye duniyā hai to maiñ huuñ dīda-var kyuuñ
ye tasallī hai ki haiñ nāshād sab
maiñ akelā hī nahīñ barbād sab
sab kī ḳhātir haiñ yahāñ sab ajnabī
aur kahne ko haiñ ghar ābād sab
bhuul ke sab ranjisheñ sab ek haiñ
maiñ batā.ūñ sab ko hogā yaad sab
sab ko da.avā-e-vafā sab ko yaqīñ
is adākārī meñ haiñ ustād sab
shahr ke hākim kā ye farmān hai
qaid meñ kahlā.eñge āzād sab
chaar lafzoñ meñ kaho jo bhī kaho
us ko kab fursat sune fariyād sab
talḳhiyāñ kaise na huuñ ash.ār meñ
ham pe jo guzrī hameñ hai yaad sab
aadmī aadmī se miltā hai
dil magar kam kisī se miltā hai
bhuul jaatā huuñ maiñ sitam us ke
vo kuchh is sādgī se miltā hai
aaj kyā baat hai ki phūloñ kā
rañg terī hañsī se miltā hai
silsila fitna-e-qayāmat kā
terī ḳhush-qāmatī se miltā hai
mil ke bhī jo kabhī nahīñ miltā
TuuT kar dil usī se miltā hai
kārobār-e-jahāñ sañvarte haiñ
hosh jab be-ḳhudī se miltā hai
ruuh ko bhī mazā mohabbat kā
dil kī ham-sā.egī se miltā hai
aaj kyā haal hai yārab sar-e-mahfil merā
ki nikāle liye jaatā hai koī dil merā
soz-e-ġham dekh na barbād ho hāsil merā
dil kī tasvīr hai har ā.īna-e-dil merā
sub.h tak hijr meñ kyā jāniye kyā hotā hai
shaam hī se mire qaabū meñ nahīñ dil merā
mil ga.ī ishq meñ īzā-talabī se rāhat
ġham hai ab jaan mirī dard hai ab dil merā
paayā jaatā hai tirī shoḳhi-e-raftār kā rañg
kaash pahlū meñ dhaḌaktā hī rahe dil merā
haa.e us mard kī qismat jo huā dil kā sharīk
haa.e us dil kā muqaddar jo banā dil merā
kuchh khaTaktā to hai pahlū meñ mire rah rah kar
ab ḳhudā jaane tirī yaad hai yā dil merā
āñkhoñ kā thā qusūr na dil kā qusūr thā
aayā jo mere sāmne merā ġhurūr thā
tārīk misl-e-āh jo āñkhoñ kā nuur thā
kyā sub.h hī se shām-e-balā kā zuhūr thā
vo the na mujh se duur na maiñ un se duur thā
aatā na thā nazar to nazar kā qusūr thā
har vaqt ik ḳhumār thā har dam surūr thā
botal baġhal meñ thī ki dil-e-nā-subūr thā
koī to dardmand-e-dil-e-nā-subūr thā
maanā ki tum na the koī tum sā zarūr thā
lagte hī Thes TuuT gayā sāz-e-ārzū
milte hī aañkh shīsha-e-dil chuur chuur thā
aisā kahāñ bahār meñ rañgīniyoñ kā josh
shāmil kisī kā ḳhūn-e-tamannā zarūr thā
saaqī kī chashm-e-mast kā kyā kījiye bayān
itnā surūr thā ki mujhe bhī surūr thā
palTī jo rāste hī se ai āh-e-nā-murād
ye to batā ki bāb-e-asar kitnī duur thā
jis dil ko tum ne lutf se apnā banā liyā
us dil meñ ik chhupā huā nashtar zarūr thā
us chashm-e-mai-farosh se koī na bach sakā
sab ko ba-qadr-e-hausla-e-dil surūr thā
dekhā thā kal 'jigar' ko sar-e-rāh-e-mai-kada
is darja pī gayā thā ki nashshe meñ chuur thā
āñkhoñ meñ bas ke dil meñ samā kar chale ga.e
ḳhvābīda zindagī thī jagā kar chale ga.e
husn-e-azal kī shaan dikhā kar chale ga.e
ik vāqi.a sā yaad dilā kar chale ga.e
chehre tak āstīn vo lā kar chale ga.e
kyā raaz thā ki jis ko chhupā kar chale ga.e
rag rag meñ is tarah vo samā kar chale ga.e
jaise mujhī ko mujh se churā kar chale ga.e
merī hayāt-e-ishq ko de kar junūn-e-shauq
mujh ko tamām hosh banā kar chale ga.e
samjhā ke pastiyāñ mire auj-e-kamāl kī
apnī bulandiyāñ vo dikhā kar chale ga.e
apne faroġh-e-husn kī dikhlā ke vus.ateñ
mere hudūd-e-shauq baḌhā kar chale ga.e
har shai ko merī ḳhātir-e-nāshād ke liye
ā.īna-e-jamāl banā kar chale ga.e
aa.e the dil kī pyaas bujhāne ke vāste
ik aag sī vo aur lagā kar chale ga.e
aa.e the chashm-e-shauq kī hasrat nikālne
sar-tā-qadam nigāh banā kar chale ga.e
ab kārobār-e-ishq se fursat mujhe kahāñ
kaunain kā vo dard baḌhā kar chale ga.e
shukr-e-karam ke saath ye shikva bhī ho qubūl
apnā sā kyuuñ na mujh ko banā kar chale ga.e
lab thartharā ke rah ga.e lekin vo ai 'jigar'
jaate hue nigāh milā kar chale ga.e
ai husn-e-yār sharm ye kyā inqalāb hai
tujh se ziyāda dard tirā kāmyāb hai
āshiq kī be-dilī kā taġhāful nahīñ javāb
us kā bas ek josh-e-mohabbat javāb hai
terī ināyateñ ki nahīñ nazr-e-jāñ qubūl
terī navāzisheñ ki zamāna ḳharāb hai
ai husn apnī hausla-afzā.iyāñ to dekh
maanā ki chashm-e-shauq bahut be-hijāb hai
maiñ ishq-e-be-niyāz huuñ tum husn-e-be-panāh
merā javāb hai na tumhārā javāb hai
mai-ḳhāna hai usī kā ye duniyā usī kī hai
jis tishna-lab ke haath meñ jām-e-sharāb hai
us se dil-e-tabāh kī rūdād kyā kahūñ
jo ye na sun sake ki zamāna ḳharāb hai
ai mohtasib na pheñk mire mohtasib na pheñk
zālim sharāb hai are zālim sharāb hai
apne hudūd se na baḌhe koī ishq meñ
jo zarra jis jagah hai vahīñ āftāb hai
vo laakh sāmne hoñ magar is kā kyā ilaaj
dil māntā nahīñ ki nazar kāmyāb hai
merī nigāh-e-shauq bhī kuchh kam nahīñ magar
phir bhī tirā shabāb tirā hī shabāb hai
mānūs-e-e'tibār-e-karam kyuuñ kiyā mujhe
ab har ḳhatā-e-shauq isī kā javāb hai
maiñ us kā ā.īna huuñ vo hai merā ā.īna
merī nazar se us kī nazar kāmyāb hai
tanhā.ī-e-firāq ke qurbān jā.iye
maiñ huuñ ḳhayāl-e-yār hai chashm-e-pur-āb hai
sarmāya-e-firāq 'jigar' aah kuchh na pūchh
ab jaan hai so apne liye ḳhud azaab hai
allāh agar taufīq na de insān ke bas kā kaam nahīñ
faizān-e-mohabbat aam sahī irfān-e-mohabbat aam nahīñ
ye tū ne kahā kyā ai nādāñ fayyāzī-e-qudrat aam nahīñ
tū fikr o nazar to paidā kar kyā chiiz hai jo in.aam nahīñ
yā-rab ye maqām-e-ishq hai kyā go dīda-o-dil nākām nahīñ
taskīn hai aur taskīn nahīñ ārām hai aur ārām nahīñ
kyuuñ mast-e-sharāb-e-aish-o-tarab taklīf-e-tavajjoh farmā.eñ
āvāz-e-shikast-e-dil hī to hai āvāz-e-shikast-e-jām nahīñ
aanā hai jo bazm-e-jānāñ meñ pindār-e-ḳhudī ko toḌ ke aa
ai hosh-o-ḳhirad ke dīvāne yaañ hosh-o-ḳhirad kā kaam nahīñ
zāhid ne kuchh is andāz se pī saaqī kī nigāheñ paḌne lagīñ
mai-kash yahī ab tak samjhe the shā.ista daur-e-jām nahīñ
ishq aur gavārā ḳhud kar le be-shart shikast-e-fāsh apnī
dil kī bhī kuchh un ke sāzish hai tanhā ye nazar kā kaam nahīñ
sab jis ko asīrī kahte haiñ vo to hai amīrī hī lekin
vo kaun sī āzādī hai yahāñ jo aap ḳhud apnā daam nahīñ
barābar se bach kar guzar jaane vaale
ye naale nahīñ be-asar jaane vaale
nahīñ jānte kuchh ki jaanā kahāñ hai
chale jā rahe haiñ magar jaane vaale
mire dil kī betābiyāñ bhī liye jā
dabe paañv muñh pher kar jaane vaale
tire ik ishāre pe sākit khaḌe haiñ
nahīñ kah ke sab se guzar jaane vaale
mohabbat meñ ham to jiye haiñ jiyeñge
vo hoñge koī aur mar jaane vaale
dil ko sukūn ruuh ko ārām aa gayā
maut aa ga.ī ki dost kā paiġhām aa gayā
jab koī zikr-e-gardish-e-ayyām aa gayā
be-iḳhtiyār lab pe tirā naam aa gayā
ġham meñ bhī hai surūr vo hañgām aa gayā
shāyad ki daur-e-bāda-e-gulfām aa gayā
dīvāngī ho aql ho ummīd ho ki yaas
apnā vahī hai vaqt pe jo kaam aa gayā
dil ke muāmlāt meñ nāseh shikast kyā
sau baar husn par bhī ye ilzām aa gayā
sayyād shādmāñ hai magar ye to soch le
maiñ aa gayā ki saaya tah-e-dām aa gayā
dil ko na pūchh mārka-e-husn-o-ishq meñ
kyā jāniye ġharīb kahāñ kaam aa gayā
ye kyā maqām-e-ishq hai zālim ki in dinoñ
aksar tire baġhair bhī ārām aa gayā
ahbāb mujh se qat-e-ta.alluq kareñ 'jigar'
ab āftāb-e-zīst lab-e-bām aa gayā
fikr-e-manzil hai na hosh-e-jāda-e-manzil mujhe
jā rahā huuñ jis taraf le jā rahā hai dil mujhe
ab zabāñ bhī de adā-e-shukr ke qābil mujhe
dard baḳhshā hai agar tū ne bajā.e-dil mujhe
yuuñ taḌap kar dil ne taḌpāyā sar-e-mahfil mujhe
us ko qātil kahne vaale kah uThe qātil mujhe
ab kidhar jā.ūñ batā ai jazba-e-kāmil mujhe
har taraf se aaj aatī hai sadā-e-dil mujhe
rok saktī ho to baḌh kar rok le manzil mujhe
har taraf se aaj aatī hai sadā-e-dil mujhe
jaan dī ki hashr tak maiñ huuñ mirī tanhā.iyāñ
haañ mubārak fursat-e-nazzāra-e-qātil mujhe
har ishāre par hai phir bhī gardan-e-taslīm ḳham
jāntā huuñ saaf dhoke de rahā hai dil mujhe
jā bhī ai nāseh kahāñ kā suud aur kaisā ziyāñ
ishq ne samjhā diyā hai ishq kā hāsil mujhe
maiñ azal se sub.h-e-mahshar tak farozāñ hī rahā
husn samjhā thā charāġh-e-kushta-e-mahfil mujhe
ḳhūn-e-dil rag rag meñ jam kar rah gayā is vahm se
baḌh ke siine se na lipTā le mirā qātil mujhe
kaisā qatra kaisā dariyā kis kā tūfāñ kis kī mauj
tū jo chāhe to Dubo de ḳhushkī-e-sāhil mujhe
phūñk de ai ġhairat-e-soz-e-mohabbat phūñk de
ab samajhtī haiñ vo nazreñ rahm ke qābil mujhe
toḌ kar baiThā huuñ rāh-e-shauq meñ pā-e-talab
dekhnā hai jazba-e-be-tābī-e-manzil mujhe
ai hujūm-e-nā-umīdī shād-bāsh-o-zinda-bāsh
tū ne sab se kar diyā begāna-o-ġhāfil mujhe
dard-e-mahrūmī sahī ehsās-e-nākāmī sahī
us ne samjhā to bahar-sūrat kisī qābil mujhe
ye bhī kyā manzar hai baḌhte haiñ na rukte haiñ qadam
tak rahā huuñ duur se manzil ko maiñ manzil mujhe
ham ko miTā sake ye zamāne meñ dam nahīñ
ham se zamāna ḳhud hai zamāne se ham nahīñ
be-fā.eda alam nahīñ be-kār ġham nahīñ
taufīq de ḳhudā to ye nemat bhī kam nahīñ
merī zabāñ pe shikva-e-ahl-e-sitam nahīñ
mujh ko jagā diyā yahī ehsān kam nahīñ
yā rab hujūm-e-dard ko de aur vus.ateñ
dāman to kyā abhī mirī āñkheñ bhī nam nahīñ
shikva to ek chheḌ hai lekin haqīqatan
terā sitam bhī terī ināyat se kam nahīñ
ab ishq us maqām pe hai justujū-navard
saaya nahīñ jahāñ koī naqsh-e-qadam nahīñ
miltā hai kyuuñ maza sitam-e-rozgār meñ
terā karam bhī ḳhud jo sharīk-e-sitam nahīñ
marg-e-'jigar' pe kyuuñ tirī āñkheñ haiñ ashk-rez
ik sāneha sahī magar itnā aham nahīñ
ik lafz-e-mohabbat kā adnā ye fasānā hai
simTe to dil-e-āshiq phaile to zamānā hai
ye kis kā tasavvur hai ye kis kā fasānā hai
jo ashk hai āñkhoñ meñ tasbīh kā daanā hai
dil sañg-e-malāmat kā har-chand nishānā hai
dil phir bhī mirā dil hai dil hī to zamānā hai
ham ishq ke māroñ kā itnā hī fasānā hai
rone ko nahīñ koī hañsne ko zamānā hai
vo aur vafā-dushman māneñge na maanā hai
sab dil kī sharārat hai āñkhoñ kā bahānā hai
shā.ir huuñ maiñ shā.ir huuñ merā hī zamānā hai
fitrat mirā ā.īnā qudrat mirā shānā hai
jo un pe guzartī hai kis ne use jaanā hai
apnī hī musībat hai apnā hī fasānā hai
kyā husn ne samjhā hai kyā ishq ne jaanā hai
ham ḳhāk-nashīnoñ kī Thokar meñ zamānā hai
āġhāz-e-mohabbat hai aanā hai na jaanā hai
ashkoñ kī hukūmat hai aahoñ kā zamānā hai
āñkhoñ meñ namī sī hai chup chup se vo baiThe haiñ
nāzuk sī nigāhoñ meñ nāzuk sā fasānā hai
ham dard-ba-dil nālāñ vo dast-ba-dil hairāñ
ai ishq to kyā zālim terā hī zamānā hai
yā vo the ḳhafā ham se yā ham haiñ ḳhafā un se
kal un kā zamāna thā aaj apnā zamānā hai
ai ishq-e-junūñ-pesha haañ ishq-e-junūñ-pesha
aaj ek sitamgar ko hañs hañs ke rulānā hai
thoḌī sī ijāzat bhī ai bazm-gah-e-hastī
aa nikle haiñ dam-bhar ko ronā hai rulānā hai
ye ishq nahīñ āsāñ itnā hī samajh liije
ik aag kā dariyā hai aur Duub ke jaanā hai
ḳhud husn-o-shabāb un kā kyā kam hai raqīb apnā
jab dekhiye ab vo haiñ ā.īna hai shānā hai
tasvīr ke do ruḳh haiñ jaañ aur ġham-e-jānāñ
ik naqsh chhupānā hai ik naqsh dikhānā hai
ye husn-o-jamāl un kā ye ishq-o-shabāb apnā
jiine kī tamannā hai marne kā zamānā hai
mujh ko isī dhun meñ hai har lahza basar karnā
ab aa.e vo ab aa.e lāzim unheñ aanā hai
ḳhuddārī-o-mahrūmī mahrūmī-o-ḳhuddārī
ab dil ko ḳhudā rakkhe ab dil kā zamānā hai
ashkoñ ke tabassum meñ aahoñ ke tarannum meñ
ma.asūm mohabbat kā ma.asūm fasānā hai
aañsū to bahut se haiñ āñkhoñ meñ 'jigar' lekin
bañdh jaa.e so motī hai rah jaa.e so daanā hai
jehl-e-ḳhirad ne din ye dikhā.e
ghaT ga.e insāñ baḌh ga.e saa.e
haa.e vo kyūñkar dil bahlā.e
ġham bhī jis ko raas na aa.e
zid par ishq agar aa jaa.e
paanī chhiḌke aag lagā.e
dil pe kuchh aisā vaqt paḌā hai
bhāge lekin raah na paa.e
kaisā majāz aur kaisī haqīqat
apne hī jalve apne hī saa.e
jhūTī hai har ek masarrat
ruuh agar taskīn na paa.e
kār-e-zamāna jitnā jitnā
bantā jaa.e bigaḌtā jaa.e
zabt-e-mohabbat shart-e-mohabbat
jī hai ki zālim umDā aa.e
husn vahī hai husn jo zālim
haath lagā.e haath na aa.e
naġhma vahī hai naġhma ki jis ko
ruuh sune aur ruuh sunā.e
rāh-e-junūñ āsān huī hai
zulf o mizha ke saa.e saa.e
jo tūfānoñ meñ palte jā rahe haiñ
vahī duniyā badalte jā rahe haiñ
nikhartā aa rahā hai rañg-e-gulshan
ḳhas o ḳhāshāk jalte jā rahe haiñ
vahīñ maiñ ḳhaak uḌtī dekhtā huuñ
jahāñ chashme ubalte jā rahe haiñ
charāġh-e-dair-o-kāba allāh allāh
havā kī zid pe jalte jā rahe haiñ
shabāb o husn meñ bahas aa paḌī hai
na.e pahlū nikalte jā rahe haiñ
kaam āḳhir jazba-e-be-iḳhtiyār aa hī gayā
dil kuchh is sūrat se taḌpā un ko pyaar aa hī gayā
jab nigāheñ uTh ga.iiñ allāh-rī merāj-shauq
dekhtā kyā huuñ vo jān-e-intizār aa hī gayā
haa.e ye husn-e-tasavvur kā fareb-e-rañg-o-bū
maiñ ye samjhā jaise vo jān-e-bahār aa hī gayā
haañ sazā de ai ḳhudā-e-ishq ai taufīq-e-ġham
phir zabān-e-be-adab par zikr yaar aa hī gayā
is tarah ḳhush huuñ kisī ke vāda-e-fardā pe maiñ
dar-haqīqat jaise mujh ko e'tibār aa hī gayā
haa.e kāfir-dil kī ye kāfir junūñ-añgeziyāñ
tum ko pyaar aa.e na aa.e mujh ko pyaar aa hī gayā
dard ne karvaT hī badlī thī ki dil kī aaḌ se
daf.atan parda uThā aur parda-dār aa hī gayā
dil ne ik naala kiyā aaj is tarah dīvāna-vār
baal bikhrā.e koī msatānā-vār aa hī gayā
jaan hī de dī 'jigar' ne aaj pā-e-yār par
umr bhar kī be-qarārī ko qarār aa hī gayā
kuchh is adā se aaj vo pahlū-nashīñ rahe
jab tak hamāre paas rahe ham nahīñ rahe
īmān-o-kufr aur na duniyā-o-dīñ rahe
ai ishq-e-shād-bāsh ki tanhā hamīñ rahe
aalam jab ek haal pe qaa.em nahīñ rahe
kyā ḳhaak e'tibār-e-nigāh-e-yaqīn rahe
merī zabāñ pe shikva-e-dard-āfrīñ rahe
shāyad mire havās Thikāne nahīñ rahe
jab tak ilāhī jism meñ jān-e-hazīñ rahe
nazreñ mirī javān raheñ dil hasīñ rahe
yā-rab kisī ke rāz-e-mohabbat kī ḳhair ho
dast-e-junūñ rahe na rahe āstīñ rahe
tā-chand josh-e-ishq meñ dil kī hifāzateñ
merī balā se ab vo junūnī kahīñ rahe
jā aur koī zabt kī duniyā talāsh kar
ai ishq ham to ab tire qābil nahīñ rahe
mujh ko nahīñ qubūl do-ālam kī vus.ateñ
qismat meñ kū-e-yār kī do-gaz zamīñ rahe
ai ishq-e-nālā-kash tirī ġhairat ko kyā huā
hai hai araq araq vo tan-e-nāznīñ rahe
dard-o-ġham-e-firāq ke ye saḳht marhale
hairāñ huuñ maiñ ki phir bhī tum itne hasīñ rahe
allāh-re chashm-e-yār kī mojiz-bayāniyāñ
har ik ko hai gumāñ ki muḳhātib hamīñ rahe
zālim uThā tū parda-e-vahm-o-gumān-o-fikr
kyā sāmne vo marhala-hā-e-yaqīñ rahe
zāt-o-sifāt-e-husn kā aalam nazar meñ hai
mahdūd-e-sajda kyā mirā zauq-e-jabīñ rahe
kis dard se kisī ne kahā aaj bazm meñ
achchhā ye hai vo nañg-e-mohabbat yahīñ rahe
sar-dādgān-e-ishq-o-mohabbat kī kyā kamī
qātil kī teġh tez ḳhudā kī zamīñ rahe
is ishq kī talāfi-e-māfāt dekhnā
rone kī hasrateñ haiñ jab aañsū nahīñ rahe
sab pe tū mehrbān hai pyāre
kuchh hamārā bhī dhyān hai pyāre
aa ki tujh bin bahut dinoñ se ye dil
ek suunā makān hai pyāre
tū jahāñ naaz se qadam rakh de
vo zamīn āsmān hai pyāre
muḳhtasar hai ye shauq kī rūdād
har nafas dāstān hai pyāre
apne jī meñ zarā to kar insāf
kab se nā-mehrbān hai pyāre
sabr TuuTe hue diloñ kā na le
tū yūñhī dhaan paan hai pyāre
ham se jo ho sakā so kar guzre
ab tirā imtihān hai pyāre
mujh meñ tujh meñ to koī farq nahīñ
ishq kyuuñ darmiyān hai pyāre
kyā kahe hāl-e-dil ġharīb 'jigar'
TuuTī phūTī zabān hai pyāre
sabhī andāz-e-husn pyāre haiñ
ham magar sādgī ke maare haiñ
us kī rātoñ kā intiqām na pūchh
jis ne hañs hañs ke din guzāre haiñ
ai sahāroñ kī zindagī vaalo
kitne insān be-sahāre haiñ
lāla-o-gul se tujh ko kyā nisbat
nā-mukammal se isti.āre haiñ
ham to ab Duub kar hī ubhreñge
vo raheñ shaad jo kināre haiñ
shab-e-furqat bhī jagmagā uTThī
ashk-e-ġham haiñ ki māh-pāre haiñ
ātish-e-ishq vo jahannam hai
jis meñ firdaus ke nazāre haiñ
vo hamīñ haiñ ki jin ke hāthoñ ne
gesū-e-zindagī sañvāre haiñ
husn kī be-niyāziyoñ pe na jā
be-ishāre bhī kuchh ishāre haiñ
shab-e-firāq hai aur niind aa.ī jaatī hai
kuchh is meñ un kī tavajjoh bhī paa.ī jaatī hai
ye umr-e-ishq yūñhī kyā gañvā.ī jaatī hai
hayāt zinda haqīqat banā.ī jaatī hai
banā banā ke jo duniyā miTā.ī jaatī hai
zarūr koī kamī hai ki paa.ī jaatī hai
hamīñ pe ishq kī tohmat lagā.ī jaatī hai
magar ye sharm jo chehre pe chhā.ī jaatī hai
ḳhudā kare ki haqīqat meñ zindagī ban jaa.e
vo zindagī jo zabāñ tak hī paa.ī jaatī hai
gunāhgār ke dil se na bach ke chal zāhid
yahīñ kahīñ tirī jannat bhī paa.ī jaatī hai
na soz-e-ishq na barq-e-jamāl par ilzām
diloñ meñ aag ḳhushī se lagā.ī jaatī hai
kuchh aise bhī to haiñ rindān-e-pāk-bāz 'jigar'
ki jin ko be-mai-o-sāġhar pilā.ī jaatī hai
sharmā ga.e lajā ga.e dāman chhuḌā ga.e
ai ishq marhabā vo yahāñ tak to aa ga.e
dil par hazār tarah ke auhām chhā ga.e
ye tum ne kyā kiyā mirī duniyā meñ aa ga.e
sab kuchh luTā ke rāh-e-mohabbat meñ ahl-e-dil
ḳhush haiñ ki jaise daulat-e-kaunain pā ga.e
sehn-e-chaman ko apnī bahāroñ pe naaz thā
vo aa ga.e to saarī bahāroñ pe chhā ga.e
aql o junūñ meñ sab kī thiiñ rāheñ judā judā
hir-phir ke lekin ek hī manzil pe aa ga.e
ab kyā karūñ maiñ fitrat-e-nākām-e-ishq ko
jitne the hādsāt mujhe raas aa ga.e
tabī.at in dinoñ begāna-e-ġham hotī jaatī hai
mire hisse kī goyā har ḳhushī kam hotī jaatī hai
sahar hone ko hai bedār shabnam hotī jaatī hai
ḳhushī minjumala-o-asbāb-e-mātam hotī jaatī hai
qayāmat kyā ye ai husn-e-do-ālam hotī jaatī hai
ki mahfil to vahī hai dil-kashī kam hotī jaatī hai
vahī mai-ḳhāna-o-sahbā vahī sāġhar vahī shīsha
magar āvāz-e-noshā-nosh maddham hotī jaatī hai
vahī haiñ shāhid-o-sāqī magar dil bujhtā jaatā hai
vahī hai sham.a lekin raushnī kam hotī jaatī hai
vahī shorish hai lekin jaise mauj-e-tah-nashīñ koī
vahī dil hai magar āvāz maddham hotī jaatī hai
vahī hai zindagī lekin 'jigar' ye haal hai apnā
ki jaise zindagī se zindagī kam hotī jaatī hai
tujhī se ibtidā hai tū hī ik din intihā hogā
sadā-e-sāz hogī aur na sāz-e-be-sadā hogā
hameñ ma.alūm hai ham se suno mahshar meñ kyā hogā
sab us ko dekhte hoñge vo ham ko dekhtā hogā
sar-e-mahshar ham aise āsiyoñ kā aur kyā hogā
dar-e-jannat na vā hogā dar-e-rahmat to vā hogā
jahannam ho ki jannat jo bhī hogā faisla hogā
ye kyā kam hai hamārā aur un kā sāmnā hogā
azal ho yā abad donoñ asīr-e-zulf-e-hazrat haiñ
jidhar nazreñ uThāoge yahī ik silsilā hogā
ye nisbat ishq kī be-rañg laa.e rah nahīñ saktī
jo mahbūb-e-ḳhudā kā hai vo mahbūb-e-ḳhudā hogā
isī ummīd par ham tālibān-e-dard jiite haiñ
ḳhoshā dard de ki terā aur dard-e-lā-davā hogā
nigāh-e-qahr par bhī jān-o-dil sab kho.e baiThā hai
nigāh-e-mehr āshiq par agar hogī to kyā hogā
siyānā bhej degā ham ko mahshar se jahannam meñ
magar jo dil pe guzregī vo dil hī jāntā hogā
samajhtā kyā hai tū dīvāngān-e-ishq ko zāhid
ye ho jā.eñge jis jānib usī jānib ḳhudā hogā
'jigar' kā haath hogā hashr meñ aur dāman-e-hazrat
shikāyat ho ki shikva jo bhī hogā barmalā hogā
us kī nazroñ meñ intiḳhāb huā
dil ajab husn se ḳharāb huā
ishq kā sehr kāmyāb huā
maiñ tirā tū mirā javāb huā
har nafas mauj-e-iztirāb huā
zindagī kyā huī azaab huā
jazba-e-shauq kāmyāb huā
aaj mujh se unheñ hijāb huā
maiñ banūñ kis liye na mast-e-sharāb
kyuuñ mujassam koī shabāb huā
nigah-e-nāz le ḳhabar varna
dard mahbūb-e-iztirāb huā
merī barbādiyāñ durust magar
tū batā kyā tujhe savāb huā
ain qurbat bhī ain furqat bhī
haa.e vo qatra jo habāb huā
mastiyāñ har taraf haiñ āvāra
kaun ġhārat-gar-e-sharāb huā
dil ko chhūnā na ai nasīm-e-karam
ab ye dil rau-kash-e-habāb huā
ishq-e-be-imtiyāz ke hāthoñ
husn ḳhud bhī shikast-yāb huā
jab vo aa.e to pesh-tar sab se
merī āñkhoñ ko izn-e-ḳhvāb huā
dil kī har chiiz jagmagā uTThī
aaj shāyad vo be-naqāb huā
daur-e-hañgāma-e-nashāt na pūchh
ab vo sab kuchh ḳhayāl o ḳhvāb huā
tū ne jis ashk par nazar Daalī
josh khā kar vahī sharāb huā
sitam-e-ḳhās-e-yār kī hai qasam
karam-e-yār be-hisāb huā
use hāl-o-qāl se vāsta na ġharaz maqām-o-qayām se
jise koī nisbat-e-ḳhās ho tire husn-e-barq-ḳhirām se
mujhe de rahe haiñ tasalliyāñ vo har ek taaza payām se
kabhī aa ke manzar-e-ām par kabhī haT ke manzar-e-ām se
kyuuñ kiyā rahā jo muqābla ḳhatrāt-e-gām-ba-gām se
sar-e-bām-e-ishq-e-tamām tak rah-e-shauq-e-nīm-tamām se
na ġharaz kisī se na vāsta mujhe kaam apne hī kaam se
tire zikr se tirī fikr se tirī yaad se tire naam se
mire sāqiyā mire sāqiyā tujhe marhabā tujhe marhabā
tū pilā.e jā tū pilā.e jā isī chashm-e-jām-ba-jām se
tirī sub.h-e-aish hai kyā balā tujhe ai falak jo ho hausla
kabhī kar le aa ke muqābla ġham-e-hijr-e-yār kī shaam se
mujhe yuuñ na ḳhaak meñ tū milā maiñ agarche huuñ tirā naqsh-e-pā
tire jalve kī hai baqā mire shauq-e-nām-ba-nām se
tirī chashm-e-mast ko kyā kahūñ ki nazar nazar hai fusūñ fusūñ
ye tamām hosh ye sab junūñ isī ek gardish-e-jām se
ye kitāb-e-dil kī haiñ āyateñ maiñ batā.ūñ kyā jo haiñ nisbateñ
mire sajda-hā-e-davām ko tire naqsh-hā-e-ḳhirām se
mujhe chāhiye vahī sāqiyā jo baras chale jo chhalak chale
tire husn-e-shīsha-ba-dast se tirī chashm-e-bāda-ba-jām se
jo uThā hai dard uThā kare koī ḳhaak us se gilā kare
jise zid ho husn ke zikr se jise chiḌh ho ishq ke naam se
vahīñ chashm-e-hūr phaḌak ga.ī abhī pī na thī ki bahak ga.ī
kabhī yak-ba-yak jo chhalak ga.ī kisī rind-e-mast ke jaam se
tū hazār uzr kare magar hameñ rashk hai aur hī kuchh 'jigar'
tirī iztirāb-e-nigāh se tire ehtiyāt-e-kalām se
vo adā-e-dilbarī ho ki navā-e-āshiqāna
jo diloñ ko fat.h kar le vahī fāteh-e-zamāna
ye tirā jamāl-e-kāmil ye shabāb kā zamāna
dil-e-dushmanāñ salāmat dil-e-dostāñ nishāna
kabhī husn kī tabī.at na badal sakā zamāna
vahī nāz-e-be-niyāzī vahī shān-e-ḳhusravāna
maiñ huuñ us maqām par ab ki firāq o vasl kaise
mirā ishq bhī kahānī tirā husn bhī fasāna
mirī zindagī to guzrī tire hijr ke sahāre
mirī maut ko bhī pyāre koī chāhiye bahāna
tire ishq kī karāmat ye agar nahīñ to kyā hai
kabhī be-adab na guzrā mire paas se zamāna
tirī duurī o huzūrī kā ye hai ajiib aalam
abhī zindagī haqīqat abhī zindagī fasāna
mire ham-safīr bulbul mirā terā saath hī kyā
maiñ zamīr-e-dasht-o-dariyā tū asīr-e-āshiyāna
maiñ vo saaf hī na kah duuñ jo hai farq mujh meñ tujh meñ
tirā dard dard-e-tanhā mirā ġham ġham-e-zamāna
tire dil ke TūTne par hai kisī ko naaz kyā kyā
tujhe ai 'jigar' mubārak ye shikast-e-fātehāna
vo jo rūTheñ yuuñ manānā chāhiye
zindagī se ruuTh jaanā chāhiye
himmat-e-qātil baḌhānā chāhiye
zer-e-ḳhanjar muskurānā chāhiye
zindagī hai naam johd o jañg kā
maut kyā hai bhuul jaanā chāhiye
hai inhīñ dhokoñ se dil kī zindagī
jo hasīñ dhokā ho khānā chāhiye
lazzateñ haiñ dushman-e-auj-e-kamāl
kulfatoñ se jī lagānā chāhiye
un se milne ko to kyā kahiye 'jigar'
ḳhud se milne ko zamānā chāhiye
yādash-ba-ḳhair jab vo tasavvur meñ aa gayā
sher o shabāb o husn kā dariyā bahā gayā
jab ishq apne markaz-e-aslī pe aa gayā
ḳhud ban gayā hasīn do aalam pe chhā gayā
jo dil kā raaz thā use kuchh dil hī pā gayā
vo kar sake bayāñ na hamīñ se kahā gayā
nāseh fasāna apnā hañsī meñ uḌā gayā
ḳhush-fikr thā ki saaf ye pahlū bachā gayā
apnā zamāna aap banāte haiñ ahl-e-dil
ham vo nahīñ ki jin ko zamāna banā gayā
dil ban gayā nigāh nigah ban ga.ī zabāñ
aaj ik sukūt-e-shauq qayāmat hī Dhā gayā
merā kamāl-e-sher bas itnā hai ai 'jigar'
vo mujh pe chhā ga.e maiñ zamāne pe chhā gayā
aaj sochā to aañsū bhar aa.e
muddateñ ho ga.iiñ muskurā.e
har qadam par udhar muḌ ke dekhā
un kī mahfil se ham uTh to aa.e
rah ga.ī zindagī dard ban ke
dard dil meñ chhupā.e chhupā.e
dil kī nāzuk rageñ TūTtī haiñ
yaad itnā bhī koī na aa.e
haath aa kar lagā gayā koī
merā chhappar uThā gayā koī
lag gayā ik mashīn meñ maiñ bhī
shahr meñ le ke aa gayā koī
maiñ khaḌā thā ki piiTh par merī
ishtihār ik lagā gayā koī
ye sadī dhuup ko tarastī hai
jaise sūraj ko khā gayā koī
aisī mahñgā.ī hai ki chehra bhī
bech ke apnā khā gayā koī
ab vo armān haiñ na vo sapne
sab kabūtar uḌā gayā koī
vo ga.e jab se aisā lagtā hai
chhoTā moTā ḳhudā gayā koī
merā bachpan bhī saath le aayā
gaañv se jab bhī aa gayā koī
itnā to zindagī meñ kisī ke ḳhalal paḌe
hañsne se ho sukūn na rone se kal paḌe
jis tarah hañs rahā huuñ maiñ pī pī ke garm ashk
yuuñ dūsrā hañse to kaleja nikal paḌe
ik tum ki tum ko fikr-e-nasheb-o-farāz hai
ik ham ki chal paḌe to bahar-hāl chal paḌe
saaqī sabhī ko hai ġham-e-tishna-labī magar
mai hai usī kī naam pe jis ke ubal paḌe
muddat ke ba.ad us ne jo kī lutf kī nigāh
jī ḳhush to ho gayā magar aañsū nikal paḌe
jhukī jhukī sī nazar be-qarār hai ki nahīñ
dabā dabā sā sahī dil meñ pyaar hai ki nahīñ
tū apne dil kī javāñ dhaḌkanoñ ko gin ke batā
mirī tarah tirā dil be-qarār hai ki nahīñ
vo pal ki jis meñ mohabbat javān hotī hai
us ek pal kā tujhe intizār hai ki nahīñ
tirī umiid pe Thukrā rahā huuñ duniyā ko
tujhe bhī apne pe ye e'tibār hai ki nahīñ
kī hai koī hasīn ḳhatā har ḳhatā ke saath
thoḌā sā pyaar bhī mujhe de do sazā ke saath
gar Dūbnā hī apnā muqaddar hai to suno
Dūbeñge ham zarūr magar nāḳhudā ke saath
manzil se vo bhī duur thā aur ham bhī duur the
ham ne bhī dhuul uḌaa.ī bahut rahnumā ke saath
raqs-e-sabā ke jashn meñ ham tum bhī nāchte
ai kaash tum bhī aa ga.e hote sabā ke saath
ikkīsvīñ sadī kī taraf ham chale to haiñ
fitne bhī jaag uTThe haiñ āvāz-e-pā ke saath
aisā lagā ġharībī kī rekhā se huuñ buland
pūchhā kisī ne haal kuchh aisī adā ke saath
kyā jaane kis kī pyaas bujhāne kidhar ga.iiñ
is sar pe jhuum ke jo ghaTā.eñ guzar ga.iiñ
dīvāna pūchhtā hai ye lahroñ se baar baar
kuchh bastiyāñ yahāñ thiiñ batāo kidhar ga.iiñ
ab jis taraf se chāhe guzar jaa.e kārvāñ
vīrāniyāñ to sab mire dil meñ utar ga.iiñ
paimāna TūTne kā koī ġham nahīñ mujhe
ġham hai to ye ki chāñdnī rāteñ bikhar ga.iiñ
paayā bhī un ko kho bhī diyā chup bhī ho rahe
ik muḳhtasar sī raat meñ sadiyāñ guzar ga.iiñ
shor yūñhī na parindoñ ne machāyā hogā
koī jañgal kī taraf shahr se aayā hogā
peḌ ke kāTne vāloñ ko ye mālūm to thā
jism jal jā.eñge jab sar pe na saaya hogā
bānī-e-jashn-e-bahārāñ ne ye sochā bhī nahīñ
kis ne kāñToñ ko lahū apnā pilāyā hogā
bijlī ke taar pe baiThā huā hañstā panchhī
sochtā hai ki vo jañgal to parāyā hogā
apne jañgal se jo ghabrā ke uḌe the pyāse
har sarāb un ko samundar nazar aayā hogā
sunā karo mirī jaañ in se un se afsāne
sab ajnabī haiñ yahāñ kaun kis ko pahchāne
yahāñ se jald guzar jaao qāfile vaalo
haiñ merī pyaas ke phūñke hue ye vīrāne
mire junūn-e-parastish se tañg aa ga.e log
sunā hai band kiye jā rahe haiñ but-ḳhāne
jahāñ se pichhle pahar koī tishna-kām uThā
vahīñ pe toḌe haiñ yāroñ ne aaj paimāne
bahār aa.e to merā salām kah denā
mujhe to aaj talab kar liyā hai sahrā ne
huā hai hukm ki 'kaifī' ko sañgsār karo
masīh baiThe haiñ chhup ke kahāñ ḳhudā jaane
ibtidā se ham za.iif o nā-tavāñ paidā hue
uḌ gayā jab rañg ruḳh se ustuḳhvāñ paidā hue
ḳhāksārī ne dikhā.īñ rif.atoñ par rif.ateñ
is zamīñ se vaah kyā kyā āsmāñ paidā hue
ilm ḳhāliq kā ḳhazāna hai miyān-e-kāf-o-nūn
ek kun kahne se ye kaun-o-makāñ paidā hue
zabt dekho sab kī sun lī aur kuchh apnī kahī
is zabāñ-dānī par aise be-zabāñ paidā hue
shor-baḳhtī aa.ī hisse meñ unhīñ ke vā nasīb
talḳh-kāmī ke liye shīrīñ-zabāñ paidā hue
ehtiyāt-e-jism kyā anjām ko socho 'anīs'
ḳhaak hone ko ye musht-e-ustuḳhvāñ paidā hue
koī aniis koī āshnā nahīñ rakhte
kisī kī aas baġhair az ḳhudā nahīñ rakhte
kisī ko kyā ho diloñ kī shikastagī kī ḳhabar
ki TūTne meñ ye shīshe sadā nahīñ rakhte
faqīr dost jo ho ham ko sarfarāz kare
kuchh aur farsh ba-juz boriyā nahīñ rakhte
musāfiro shab-e-avval bahut hai tiira o taar
charāġh-e-qabr abhī se jalā nahīñ rakhte
vo log kaun se haiñ ai ḳhudā-e-kaun-o-makāñ
suḳhan se kaan ko jo āshnā nahīñ rakhte
musāfirān-e-adam kā pata mile kyūñkar
vo yuuñ ga.e ki kahīñ naqsh-e-pā nahīñ rakhte
tap-e-darūñ ġham-e-furqat varam-e-payāda-ravī
maraz to itne haiñ aur kuchh davā nahīñ rakhte
khulegā haal unheñ jab ki aañkh band huī
jo log ulfat-e-mushkil-kushā nahīñ rakhte
jahāñ kī lazzat o ḳhvāhish se hai bashar kā ḳhamīr
vo kaun haiñ ki jo hirs-o-havā nahīñ rakhte
'anīs' bech ke jaañ apnī hind se niklo
jo tosha-e-safar-e-karbalā nahīñ rakhte
sadā hai fikr-e-taraqqī buland-bīnoñ ko
ham āsmān se laa.e haiñ in zamīnoñ ko
paḌheñ durūd na kyuuñ dekh kar hasīnoñ ko
ḳhayāl-e-san.at-e-sāne hai pāk-bīnoñ ko
kamāl-e-faqr bhī shāyāñ hai pāk-bīnoñ ko
ye ḳhaak taḳht hai ham boriyā-nashīnoñ ko
lahad meñ so.e haiñ chhoḌā hai shah-nashīnoñ ko
qazā kahāñ se kahāñ le ga.ī makīnoñ ko
ye jhurriyāñ nahīñ hāthoñ pe zo.af-e-pīrī ne
chunā hai jāma-e-aslī kī āstīnoñ ko
lagā rahā huuñ mazāmīn-e-nau ke phir ambār
ḳhabar karo mire ḳhirman ke ḳhosha-chīnoñ ko
bhalā taraddud-e-bejā se un meñ kyā hāsil
uThā chuke haiñ zamīñdār jin zamīnoñ ko
unhīñ ko aaj nahīñ baiThne kī jā miltī
muaaf karte the jo log kal zamīnoñ ko
ye zā.iroñ ko milīñ sarfarāziyāñ varna
kahāñ nasīb ki chūmeñ malak jabīnoñ ko
sajāyā ham ne mazāmīñ ke taaza phūloñ se
basā diyā hai in ujḌī huī zamīnoñ ko
lahad bhī dekhiye in meñ nasīb ho ki na ho
ki ḳhaak chhān ke paayā hai jin zamīnoñ ko
zavāl-e-tāqat o mū-e-sapīd o zof-e-basar
inhīñ se paa.e bashar maut ke qarīnoñ ko
nahīñ ḳhabar unheñ miTTī meñ apne milne kī
zamīñ meñ gaaḌ ke baiThe haiñ jo dafīnoñ ko
ḳhabar nahīñ unheñ kyā badobast-e-puḳhta kī
jo ġhasb karne lage ġhair kī zamīnoñ ko
jahāñ se uTh ga.e jo log phir nahīñ milte
kahāñ se DhūñD ke ab laa.eñ ham-nashīnoñ ko
nazar meñ phirtī hai vo tīrgī o tanhā.ī
lahad kī ḳhaak hai surma ma.āl-baīnoñ ko
ḳhayāl-e-ḳhātir-e-ahbāb chāhiye har dam
'anīs' Thes na lag jaa.e ābgīnoñ ko
aa jaa.eñ ham nazar jo koī dam bahut hai yaañ
mohlat hameñ bisān-e-sharar kam bahut hai yaañ
yak lahza sīna-kūbī se fursat hameñ nahīñ
ya.anī ki dil ke jaane kā mātam bahut hai yaañ
hāsil hai kyā sivā.e tarā.ī ke dahr meñ
uTh āsmāñ tale se ki shabnam bahut hai yaañ
mā.il-ba-ġhair honā tujh abrū kā aib hai
thī zor ye kamāñ vale ḳham-cham bahut hai yaañ
ham rah-ravān-e-rāh-e-fanā der rah chuke
vaqfa bisān-e-sub.h koī dam bahut hai yaañ
is but-kade meñ ma.anī kā kis se kareñ savāl
aadam nahīñ hai sūrat-e-ādam bahut hai yaañ
aalam meñ log milne kī goñ ab nahīñ rahe
har-chand aisā vaisā to aalam bahut hai yaañ
vaisā chaman se saada nikaltā nahīñ koī
rañgīnī ek aur ḳham-o-cham bahut hai yaañ
ejāz-e-īsvī se nahīñ bahas ishq meñ
terī hī baat jaan mujassam bahut hai yaañ
mere halāk karne kā ġham hai abas tumheñ
tum shaad zindagānī karo ġham bahut hai yaañ
dil mat lagā ruḳh-e-araq-ālūd yaar se
ā.īne ko uThā ki zamīñ nam bahut hai yaañ
shāyad ki kaam sub.h tak apnā khiñche na 'mīr'
ahvāl aaj shaam se darham bahut hai yaañ
ashk āñkhoñ meñ kab nahīñ aatā
lohū aatā hai jab nahīñ aatā
hosh jaatā nahīñ rahā lekin
jab vo aatā hai tab nahīñ aatā
sabr thā ek monis-e-hijrāñ
so vo muddat se ab nahīñ aatā
dil se ruḳhsat huī koī ḳhvāhish
girya kuchh be-sabab nahīñ aatā
ishq ko hausla hai shart arna
baat kā kis ko Dhab nahīñ aatā
jī meñ kyā kyā hai apne ai hamdam
par suḳhan tā-ba-lab nahīñ aatā
duur baiThā ġhubār-e-'mīr' us se
ishq bin ye adab nahīñ aatā
bār-hā gor-e-dil jhañkā laayā
ab ke shart-e-vafā bajā laayā
qadr rakhtī na thī matā-e-dil
saare aalam meñ maiñ dikhā laayā
dil ki yak qatra ḳhuuñ nahīñ hai besh
ek aalam ke sar balā laayā
sab pe jis baar ne girānī kī
us ko ye nā-tavāñ uThā laayā
dil mujhe us galī meñ le jā kar
aur bhī ḳhaak meñ milā laayā
ibtidā hī meñ mar ga.e sab yaar
ishq kī kaun intihā laayā
ab to jaate haiñ but-kade se 'mīr'
phir mileñge agar ḳhudā laayā
baare duniyā meñ raho ġham-zada yā shaad raho
aisā kuchh kar ke chalo yaañ ki bahut yaad raho
ishq-peche kī tarah husn-e-giraftārī hai
lutf kyā sarv kī mānind gar āzād raho
ham ko dīvāngī shahroñ hī meñ ḳhush aatī hai
dasht meñ qais raho koh meñ farhād raho
vo garāñ ḳhvāb jo hai naaz kā apne so hai
daad be-dād raho shab ko ki fariyād raho
'mīr' ham mil ke bahut ḳhush hue tum se pyāre
is ḳharābe meñ mirī jaan tum ābād raho
bāteñ hamārī yaad raheñ phir bāteñ aisī na suniyegā
paḌhte kisū ko suniyegā to der talak sar dhuniyegā
sa.ī o talāsh bahut sī rahegī is andāz ke kahne kī
sohbat meñ ulmā fuzlā kī jā kar paḌhiye ginyegā
dil kī tasallī jab ki hogī guft o shunūd se logoñ kī
aag phuñkegī ġham kī badan meñ us meñ jaliye bhuniyegā
garm ash.ār 'mīr' darūna dāġhoñ se ye bhar deñge
zard-rū shahr meñ phiriyegā galiyoñ meñ ne gul chuniyegā
banī thī kuchh ik us se muddat ke baad
so phir bigḌī pahlī hī sohbat ke baad
judā.ī ke hālāt maiñ kyā kahūñ
qayāmat thī ek ek saa.at ke baad
muā kohkan be-sutūñ khod kar
ye rāhat huī aisī mehnat ke baad
lagā aag paanī ko dauḌe hai tū
ye garmī tirī is sharārat ke baad
kahe ko hamāre kab un ne sunā
koī baat maanī so minnat ke baad
suḳhan kī na taklīf ham se karo
lahū Tapke hai ab shikāyat ke baad
nazar 'mīr' ne kaisī hasrat se kī
bahut ro.e ham us kī ruḳhsat ke baad
dekh to dil ki jaañ se uThtā hai
ye dhuāñ sā kahāñ se uThtā hai
gor kis diljale kī hai ye falak
shola ik sub.h yaañ se uThtā hai
ḳhāna-e-dil se zīnhār na jā
koī aise makāñ se uThtā hai
naala sar khīñchtā hai jab merā
shor ik āsmāñ se uThtā hai
laḌtī hai us kī chashm-e-shoḳh jahāñ
ek āshob vaañ se uThtā hai
sudh le ghar kī bhī shola-e-āvāz
duud kuchh āshiyāñ se uThtā hai
baiThne kaun de hai phir us ko
jo tire āstāñ se uThtā hai
yuuñ uThe aah us galī se ham
jaise koī jahāñ se uThtā hai
ishq ik 'mīr' bhārī patthar hai
kab ye tujh nā-tavāñ se uThtā hai
faqīrāna aa.e sadā kar chale
ki myaañ ḳhush raho ham duā kar chale
jo tujh bin na jiine ko kahte the ham
so is ahd ko ab vafā kar chale
shifā apnī taqdīr hī meñ na thī
ki maqdūr tak to davā kar chale
paḌe aise asbāb pāyān-e-kār
ki nā-chār yuuñ jī jalā kar chale
vo kyā chiiz hai aah jis ke liye
har ik chiiz se dil uThā kar chale
koī nā-umīdāna karte nigāh
so tum ham se muñh bhī chhupā kar chale
bahut aarzū thī galī kī tirī
so yaañ se lahū meñ nahā kar chale
dikhā.ī diye yuuñ ki be-ḳhud kiyā
hameñ aap se bhī judā kar chale
jabīñ sajda karte hī karte ga.ī
haq-e-bandagī ham adā kar chale
parastish kī yaañ tak ki ai but tujhe
nazar meñ sabhoñ kī ḳhudā kar chale
jhaḌe phuul jis rañg gulbun se yuuñ
chaman meñ jahāñ ke ham aa kar chale
na dekhā ġham-e-dostāñ shukr hai
hamīñ daaġh apnā dikhā kar chale
ga.ī umr dar-band-e-fikr-e-ġhazal
so is fan ko aisā baḌā kar chale
kaheñ kyā jo pūchhe koī ham se 'mīr'
jahāñ meñ tum aa.e the kyā kar chale
ham aap hī ko apnā maqsūd jānte haiñ
apne sivā.e kis ko maujūd jānte haiñ
ijz-o-niyāz apnā apnī taraf hai saarā
is musht-e-ḳhāk ko ham masjūd jānte haiñ
sūrat-pazīr ham bin hargiz nahīñ ve maane
ahl-e-nazar hamīñ ko ma.abūd jānte haiñ
ishq un kī aql ko hai jo mā-sivā hamāre
nāchīz jānte haiñ nā-būd jānte haiñ
apnī hī sair karne ham jalva-gar hue the
is ramz ko va-lekin mādūd jānte haiñ
yārab kase hai naaqa har ġhuncha is chaman kā
rāh-e-vafā ko ham to masdūd jānte haiñ
ye zulm-e-be-nihāyat dushvār-tar ki ḳhūbāñ
bad-vaz.iyoñ ko apnī mahmūd jānte haiñ
kyā jaane daab sohbat az ḳhvesh raftagāñ kā
majlis meñ shaiḳh-sāhib kuchh kuud jānte haiñ
mar kar bhī haath aave to 'mīr' muft hai vo
jī ke ziyān ko bhī ham suud jānte haiñ
hamāre aage tirā jab kisū ne naam liyā
dil-e-sitam-zada ko ham ne thaam thaam liyā
qasam jo khā.iye to tāla-e-zuleḳhā kī
azīz-e-misr kā bhī sāhab ik ġhulām liyā
ḳharāb rahte the masjid ke aage mai-ḳhāne
nigāh-e-mast ne saaqī kī intiqām liyā
vo kaj-ravish na milā rāste meñ mujh se kabhī
na sīdhī tarah se un ne mirā salām liyā
mazā dikhāveñge be-rahmī kā tirī sayyād
gar iztirāb-e-asīrī ne zer-e-dām liyā
mire salīqe se merī nibhī mohabbat meñ
tamām umr maiñ nākāmiyoñ se kaam liyā
agarche gosha-guzīñ huuñ maiñ shā.iroñ meñ 'mīr'
pa mere shor ne rū-e-zamīñ tamām liyā
hastī apnī habāb kī sī hai
ye numā.ish sarāb kī sī hai
nāzukī us ke lab kī kyā kahiye
pañkhuḌī ik gulāb kī sī hai
chashm-e-dil khol is bhī aalam par
yaañ kī auqāt ḳhvāb kī sī hai
baar baar us ke dar pe jaatā huuñ
hālat ab iztirāb kī sī hai
nuqta-e-ḳhāl se tirā abrū
bait ik intiḳhāb kī sī hai
maiñ jo bolā kahā ki ye āvāz
usī ḳhāna-ḳharāb kī sī hai
ātish-e-ġham meñ dil bhunā shāyad
der se bū kabāb kī sī hai
dekhiye abr kī tarah ab ke
merī chashm-e-pur-āb kī sī hai
'mīr' un nīm-bāz āñkhoñ meñ
saarī mastī sharāb kī sī hai
is ahd meñ ilāhī mohabbat ko kyā huā
chhoḌā vafā ko un ne muravvat ko kyā huā
ummid-vār-e-vāda-e-dīdār mar chale
aate hī aate yaaro qayāmat ko kyā huā
kab tak tazallum aah bhalā marg ke ta.iiñ
kuchh pesh aayā vāqi.a rahmat ko kyā huā
us ke ga.e par aise ga.e dil se ham-nashīñ
mālūm bhī huā na ki tāqat ko kyā huā
baḳhshish ne mujh ko abr-e-karam kī kiyā ḳhajil
ai chashm josh-e-ashk-e-nadāmat ko kyā huā
jaatā hai yaar teġh-ba-kaf ġhair kī taraf
ai kushta-e-sitam tirī ġhairat ko kyā huā
thī sāb-e-āshiqī kī badāyat hī 'mīr' par
kyā jāniye ki hāl-e-nihāyat ko kyā huā
jab naam tirā lījiye tab chashm bhar aave
is zindagī karne ko kahāñ se jigar aave
talvār kā bhī maarā ḳhudā rakkhe hai zālim
ye to ho koī gor-e-ġharībāñ meñ dar aave
mai-ḳhāna vo manzar hai ki har sub.h jahāñ shaiḳh
dīvār pe ḳhurshīd kā mastī se sar aave
kyā jāneñ ve murġhān-e-giraftār-e-chaman ko
jin tak ki ba-sad-nāz nasīm-e-sahar aave
tū sub.h qadam-ranja kare Tuk to hai varna
kis vāste āshiq kī shab-e-ġham basar aave
har sū sar-e-taslīm rakhe said-e-haram haiñ
vo said-fagan teġh-ba-kaf tā kidhar aave
dīvāroñ se sar mārte phirne kā gayā vaqt
ab tū hī magar aap kabhū dar se dar aave
vaa.iz nahīñ kaifiyyat-e-mai-ḳhāna se āgāh
yak jur.a badal varna ye mindīl dhar aave
sannā.a haiñ sab ḳhvār azaañ jumla huuñ maiñ bhī
hai aib baḌā us meñ jise kuchh hunar aave
ai vo ki tū baiThā hai sar-e-rāh pe zinhār
kahiyo jo kabhū 'mīr' balā-kash idhar aave
mat dasht-e-mohabbat meñ qadam rakh ki ḳhizar ko
har gaam pe is rah meñ safar se hazar aave
jab rone baiThtā huuñ tab kyā kasar rahe hai
rūmāl do do din tak juuñ abr tar rahe hai
āh-e-sahar kī merī barchhī ke vasvase se
ḳhurshīd ke muñh uupar aksar sipar rahe hai
aagah to rahiye us kī tarz-e-rah-o-ravish se
aane meñ us ke lekin kis ko ḳhabar rahe hai
un rozoñ itnī ġhaflat achchhī nahīñ idhar se
ab iztirāb ham ko do do pahr rahe hai
āb-e-hayāt kī sī saarī ravish hai us kī
par jab vo uTh chale hai ek aadh mar rahe hai
talvār ab lagā hai be-Dol paas rakhne
ḳhuun aaj kal kisū kā vo shoḳh kar rahe hai
dar se kabhū jo aate dekhā hai maiñ ne us ko
tab se udhar hī aksar merī nazar rahe hai
āḳhir kahāñ talak ham ik roz ho chukeñge
barsoñ se va.ada-e-shab har sub.h par rahe hai
'mīr' ab bahār aa.ī sahrā meñ chal junūñ kar
koī bhī fasl-e-gul meñ nādān ghar rahe hai
jīte-jī kūcha-e-dildār se jaayā na gayā
us kī dīvār kā sar se mire saaya na gayā
kāv-kāve mizha-e-yār o dil-e-zār-o-nazār
guth ga.e aise shitābī ki chhuḌāyā na gayā
vo to kal der talak dekhtā īdhar ko rahā
ham se hī hāl-e-tabāh apnā dikhāyā na gayā
garm-rau rāh-e-fanā kā nahīñ ho saktā patañg
us se to sham.a-namat sar bhī kaTāyā na gayā
pās-e-nāmūs-e-mohabbat thā ki farhād ke paas
be-sutūñ sāmne se apne uThāyā na gayā
ḳhaak tak kūcha-e-dildār kī chhānī ham ne
justujū kī pe dil-e-gum-shuda paayā na gayā
ātish-e-tez judā.ī meñ yakāyak us bin
dil jalā yuuñ ki tanik jī bhī jalāyā na gayā
mah ne aa sāmne shab yaad dilāyā thā use
phir vo tā sub.h mire jī se bhulāyā na gayā
zer-e-shamshīr-e-sitam 'mīr' taḌapnā kaisā
sar bhī taslīm-e-mohabbat meñ hilāyā na gayā
jī meñ aatā hai ki kuchh aur bhī mauzūñ kiije
dard-e-dil ek ġhazal meñ to sunāyā na gayā
jin jin ko thā ye ishq kā āzār mar ga.e
aksar hamāre saath ke bīmār mar ga.e
hotā nahīñ hai us lab-e-nau-ḳhat pe koī sabz
iisā o ḳhizr kyā sabhī yak-bār mar ga.e
yuuñ kānoñ-kān gul ne na jaanā chaman meñ aah
sar ko paTak ke ham pas-e-dīvār mar ga.e
sad kārvāñ vafā hai koī pūchhtā nahīñ
goyā matā-e-dil ke ḳharīdār mar ga.e
majnūñ na dasht meñ hai na farhād koh meñ
thā jin se lutf-e-zindagī ve yaar mar ga.e
gar zindagī yahī hai jo karte haiñ ham asiir
to ve hī jī ga.e jo giraftār mar ga.e
afsos ve shahīd ki jo qatl-gāh meñ
lagte hī us ke haath kī talvār mar ga.e
tujh se do-chār hone kī hasrat ke mubtilā
jab jī hue vabāl to nā-chār mar ga.e
ghabrā na 'mīr' ishq meñ us sahal-e-zīst par
jab bas chalā na kuchh to mire yaar mar ga.e
kuchh mauj-e-havā pechāñ ai 'mīr' nazar aa.ī
shāyad ki bahār aa.ī zanjīr nazar aa.ī
dillī ke na the kūche aurāq-e-musavvar the
jo shakl nazar aa.ī tasvīr nazar aa.ī
maġhrūr bahut the ham aañsū kī sarāyat par
so sub.h ke hone ko tāsīr nazar aa.ī
gul-bār kare haigā asbāb-e-safar shāyad
ġhunche kī tarah bulbul dil-gīr nazar aa.ī
us kī to dil-āzārī be-hech hī thī yaaro
kuchh tum ko hamārī bhī taqsīr nazar aa.ī
kyā kahūñ tum se maiñ ki kyā hai ishq
jaan kā rog hai balā hai ishq
ishq hī ishq hai jahāñ dekho
saare aalam meñ bhar rahā hai ishq
ishq hai tarz o taur ishq ke ta.iiñ
kahīñ banda kahīñ ḳhudā hai ishq
ishq ma.ashūq ishq āshiq hai
ya.anī apnā hī mubtalā hai ishq
gar parastish ḳhudā kī sābit kī
kisū sūrat meñ ho bhalā hai ishq
dilkash aisā kahāñ hai dushman-e-jāñ
mudda.ī hai pa mudda.ā hai ishq
hai hamāre bhī taur kā āshiq
jis kisī ko kahīñ huā hai ishq
koī ḳhvāhāñ nahīñ mohabbat kā
tū kahe jins-e-nā-ravā hai ishq
'mīr'-jī zard hote jaate ho
kyā kahīñ tum ne bhī kiyā hai ishq
lazzat se nahīñ ḳhālī jānoñ kā khapā jaanā
kab ḳhizr o masīhā ne marne kā maza jaanā
ham jāh-o-hasham yaañ kā kyā kahiye ki kyā jaanā
ḳhātim ko sulaimāñ kī añgushtar-e-pā jaanā
ye bhī hai adā koī ḳhurshīd namat pyāre
muñh sub.h dikhā jaanā phir shaam chhupā jaanā
kab bandagī merī sī banda karegā koī
jaane hai ḳhudā us ko maiñ tujh ko ḳhudā jaanā
thā naaz bahut ham ko dānist par apnī bhī
āḳhir vo burā niklā ham jis ko bhalā jaanā
gardan-kashī kyā hāsil mānind bagūle kī
is dasht meñ sar gaaḌe juuñ sail chalā jaanā
is girya-e-ḳhūnīñ kā ho zabt to behtar hai
achchhā nahīñ chehre par lohū kā bahā jaanā
ye naqsh diloñ par se jaane kā nahīñ us ko
āshiq ke huqūq aa kar nāhaq bhī miTā jaanā
Dhab dekhne kā īdhar aisā hī tumhārā thā
jaate to ho par ham se Tuk aañkh milā jaanā
us sham.a kī majlis meñ jaanā hameñ phir vaañ se
ik zaḳhm-e-zabāñ taaza har roz uThā jaanā
ai shor-e-qayāmat ham sote hī na rah jāveñ
is raah se nikle to ham ko bhī jagā jaanā
kyā paanī ke mol aa kar mālik ne guhar bechā
hai saḳht girāñ sastā yūsuf kā bikā jaanā
hai merī tirī nisbat ruuh aur jasad kī sī
kab aap se maiñ tujh ko ai jaan judā jaanā
jaatī hai guzar jī par us vaqt qayāmat sī
yaad aave hai jab terā yak-bārgī aa jaanā
barsoñ se mire us kī rahtī hai yahī sohbat
teġh us ko uThānā to sar mujh ko jhukā jaanā
kab 'mīr' basar aa.e tum vaise farebī se
dil ko to lagā baiThe lekin na lagā jaanā
rāh-e-dūr-e-ishq meñ rotā hai kyā
aage aage dekhiye hotā hai kyā
qāfile meñ sub.h ke ik shor hai
ya.anī ġhāfil ham chale sotā hai kyā
sabz hotī hī nahīñ ye sarzamīñ
tuḳhm-e-ḳhvāhish dil meñ tū botā hai kyā
ye nishān-e-ishq haiñ jaate nahīñ
daaġh chhātī ke abas dhotā hai kyā
ġhairat-e-yūsuf hai ye vaqt-e-azīz
'mīr' us ko rā.egāñ khotā hai kyā
āh-e-sahar ne sozish-e-dil ko miTā diyā
us baav ne hameñ to diyā sā bujhā diyā
samjhī na baad sub.h ki aa kar uThā diyā
is fitna-e-zamāna ko nāhaq jagā diyā
poshīda rāz-e-ishq chalā jaa.e thā sau aaj
be-tāqatī ne dil kī vo parda uThā diyā
us mauj-ḳhez dahr meñ ham ko qazā ne aah
paanī ke bulbule kī tarah se miTā diyā
thī laag us kī teġh ko ham se sau ishq ne
donoñ ko ma.arke meñ gale se milā diyā
sab shor-e-mā-o-man ko liye sar meñ mar ga.e
yāroñ ko is fasāne ne āḳhir sulā diyā
āvārgān-e-ishq kā pūchhā jo maiñ nishāñ
musht-e-ġhubār le ke sabā ne uḌā diyā
ajzā badan ke jitne the paanī ho bah ga.e
āḳhir gudāz ishq ne ham ko bahā diyā
kyā kuchh na thā azal meñ na taalā jo the durust
ham ko dil-shikasta qazā ne dilā diyā
goyā muhāsba mujhe denā thā ishq kā
us taur dil sī chiiz ko maiñ ne lagā diyā
muddat rahegī yaad tire chehre kī jhalak
jalve ko jis ne maah ke jī se bhulā diyā
ham ne to sādgī se kyā jī kā bhī ziyāñ
dil jo diyā thā so to diyā sar judā diyā
boī kabāb soḳhta aa.ī dimāġh meñ
shāyad jigar bhī ātish-e-ġham ne jilā diyā
taklīf dard-e-dil kī abas ham-nashīñ ne kī
dard-e-suḳhan ne mere sabhoñ ko rulā diyā
un ne to teġh khīñchī thī par jī chalā ke 'mīr'
ham ne bhī ek dam meñ tamāshā dikhā diyā
aa.e haiñ 'mīr' muñh ko banā.e ḳhafā se aaj
shāyad bigaḌ ga.ī hai kuchh us bevafā se aaj
vāshud huī na dil ko faqīroñ ke bhī mile
khultī nahīñ girah ye kasū kī duā se aaj
jiine meñ iḳhtiyār nahīñ varna ham-nashīñ
ham chāhte haiñ maut to apnī ḳhudā se aaj
saaqī Tuk ek mausam-e-gul kī taraf bhī dekh
Tapkā paḌe hai rañg chaman meñ havā se aaj
thā jī meñ us se miliye to kyā kyā na kahiye 'mīr'
par kuchh kahā gayā na ġham-e-dil hayā se aaj
āvegī merī qabr se āvāz mere ba.ad
ubhreñge ishq-e-dil se tire raaz mere ba.ad
jiinā mirā to tujh ko ġhanīmat hai nā-samajh
khīñgā kaun phir ye tire naaz mere ba.ad
sham-e-mazār aur ye soz-e-jigar mirā
har shab kareñge zindagī nā-sāz mere ba.ad
hasrat hai is ke dekhne kī dil meñ be-qayās
aġhlab ki merī āñkheñ raheñ baaz mere ba.ad
kartā huuñ maiñ jo naale sar-anjām baaġh meñ
muñh dekho phir kareñge ham āvāz mere ba.ad
bin gul muā hī maiñ to pa tū jā ke lauTiyo
sehn-e-chaman meñ ai par-e-parvāz mere ba.ad
baiThā huuñ 'mīr' marne ko apne meñ musta.id
paidā na hoñge mujh se bhī jāñbāz mere ba.ad
muñh takā hī kare hai jis tis kā
hairatī hai ye ā.īna kis kā
shaam se kuchh bujhā sā rahtā huuñ
dil huā hai charāġh muflis kā
the bure muġhbachoñ ke tevar lek
shaiḳh mai-ḳhāne se bhalā khiskā
daaġh āñkhoñ se khil rahe haiñ sab
haath dasta huā hai nargis kā
bahr kam-zarf hai basān-e-habāb
kāsa-lais ab huā hai tū jis kā
faiz ai abr chashm-e-tar se uThā
aaj dāman vasī.a hai is kā
taab kis ko jo hāl-e-'mīr' sune
haal hī aur kuchh hai majlis kā
pattā pattā buuTā buuTā haal hamārā jaane hai
jaane na jaane gul hī na jaane baaġh to saarā jaane hai
lagne na de bas ho to us ke gauhar-e-gosh ko baale tak
us ko falak chashm-mah-o-ḳhur kī putlī kā taarā jaane hai
aage us mutakabbir ke ham ḳhudā ḳhudā kiyā karte haiñ
kab maujūd ḳhudā ko vo maġhrūr-e-ḳhud-ārā jaane hai
āshiq sā to saada koī aur na hogā duniyā meñ
jī ke ziyāñ ko ishq meñ us ke apnā vaarā jaane hai
chāragarī bīmāri-e-dil kī rasm-e-shahr-e-husn nahīñ
varna dilbar-e-nādāñ bhī is dard kā chāra jaane hai
kyā hī shikār-farebī par maġhrūr hai vo sayyād bacha
taa.ir uḌte havā meñ saare apne asārā jaane hai
mehr o vafā o lutf-o-ināyat ek se vāqif in meñ nahīñ
aur to sab kuchh tanz o kināya ramz o ishāra jaane hai
kyā kyā fitne sar par us ke laatā hai māshūq apnā
jis be-dil be-tāb-o-tavāñ ko ishq kā maarā jaane hai
raḳhnoñ se dīvār-e-chaman ke muñh ko le hai chhupā yaanī
in surāḳhoñ ke Tuk rahne ko sau kā nazāra jaane hai
tishna-e-ḳhūñ hai apnā kitnā 'mīr' bhī nādāñ talḳhī-kash
dum-dār āb-e-teġh ko us ke āb-e-gavārā jaane hai
sher ke parde meñ maiñ ne ġham sunāyā hai bahut
marsiye ne dil ke mere bhī rulāyā hai bahut
be-sabab aatā nahīñ ab dam-ba-dam āshiq ko ġhash
dard khīñchā hai nihāyat ranj uThāyā hai bahut
vaadī o kohsār meñ rotā huuñ DāḌheñ maar maar
dilbarān-e-shahr ne mujh ko satāyā hai bahut
vā nahīñ hotā kisū se dil girafta ishq kā
zāhiran ġhamgīñ use rahnā ḳhush aayā hai bahut
'mīr' gum-gashta kā milnā ittifāqī amr hai
jab kabhū paayā hai ḳhvāhish-mand paayā hai bahut
yaaro mujhe muaaf rakho maiñ nashe meñ huuñ
ab do to jaam ḳhālī hī do maiñ nashe meñ huuñ
ek ek qurt daur meñ yuuñ hī mujhe bhī do
jām-e-sharāb pur na karo maiñ nashe meñ huuñ
mastī se darhamī hai mirī guftugū ke biich
jo chāho tum bhī mujh ko kaho maiñ nashe meñ huuñ
yā hāthoñ haath lo mujhe mānind-e-jām-e-mai
yā thoḌī duur saath chalo maiñ nashe meñ huuñ
ma.azūr huuñ jo paañv mirā be-tarah paḌe
tum sargirāñ to mujh se na ho maiñ nashe meñ huuñ
bhāgī namāz-e-juma to jaatī nahīñ hai kuchh
chaltā huuñ maiñ bhī Tuk to raho maiñ nashe meñ huuñ
nāzuk-mizāj aap qayāmat haiñ 'mīr' jī
juuñ shīsha mere muñh na lago maiñ nashe meñ huuñ
aah ko chāhiye ik umr asar hote tak
kaun jiitā hai tirī zulf ke sar hote tak
dām-e-har-mauj meñ hai halqa-e-sad-kām-e-nahañg
dekheñ kyā guzre hai qatre pe guhar hote tak
āshiqī sabr-talab aur tamannā betāb
dil kā kyā rañg karūñ ḳhūn-e-jigar hote tak
tā-qayāmat shab-e-furqat meñ guzar jā.egī umr
saat din ham pe bhī bhārī haiñ sahar hote tak
ham ne maanā ki taġhāful na karoge lekin
ḳhaak ho jā.eñge ham tum ko ḳhabar hote tak
partav-e-ḳhur se hai shabnam ko fanā kī ta.alīm
maiñ bhī huuñ ek ināyat kī nazar hote tak
yak nazar besh nahīñ fursat-e-hastī ġhāfil
garmī-e-bazm hai ik raqs-e-sharar hote tak
ġham-e-hastī kā 'asad' kis se ho juz marg ilaaj
sham.a har rañg meñ jaltī hai sahar hote tak
ā.īna kyuuñ na duuñ ki tamāshā kaheñ jise
aisā kahāñ se lā.ūñ ki tujh sā kaheñ jise
hasrat ne lā rakhā tirī bazm-e-ḳhayāl meñ
gul-dasta-e-nigāh suvaidā kaheñ jise
phūñkā hai kis ne gosh-e-mohabbat meñ ai ḳhudā
afsūn-e-intizār tamannā kaheñ jise
sar par hujūm-e-dard-e-ġharībī se Dāliye
vo ek musht-e-ḳhāk ki sahrā kaheñ jise
hai chashm-e-tar meñ hasrat-e-dīdār se nihāñ
shauq-e-ināñ guseḳhta dariyā kaheñ jise
darkār hai shaguftan-e-gul-hā-e-aish ko
sub.h-e-bahār pumba-e-mīnā kaheñ jise
'ġhālib' burā na maan jo vaa.iz burā kahe
aisā bhī koī hai ki sab achchhā kaheñ jise
yā rab hameñ to ḳhvāb meñ bhī mat dikhā.iyo
ye mahshar-e-ḳhayāl ki duniyā kaheñ jise
hai intizār se sharar ābād rustaḳhez
mizhgān-e-koh-kan rag-e-ḳhārā kaheñ jise
kis fursat-e-visāl pe hai gul ko andalīb
zaḳhm-e-firāq ḳhanda-e-be-jā kaheñ jise
āmad-e-ḳhat se huā hai sard jo bāzār-e-dost
dūd-e-sham-e-kushta thā shāyad ḳhat-e-ruḳhsār-e-dost
ai dil-e-nā-āqibat-andesh zabt-e-shauq kar
kaun lā saktā hai tāb-e-jalva-e-dīdār-e-dost
ḳhāna-vīrāñ-sāzī-e-hairat tamāshā kījiye
sūrat-e-naqsh-e-qadam huuñ rafta-e-raftār-e-dost
ishq meñ bedād-e-rashk-e-ġhair ne maarā mujhe
kushta-e-dushman huuñ āḳhir garche thā bīmār-e-dost
chashm-e-mā raushan ki us bedard kā dil shaad hai
dīda-e-pur-ḳhūñ hamārā sāġhar-e-sarshār-e-dost
ġhair yuuñ kartā hai merī pursish us ke hijr meñ
be-takalluf dost ho jaise koī ġham-ḳhvār-e-dost
taaki maiñ jānūñ ki hai us kī rasā.ī vaañ talak
mujh ko detā hai payām-e-vāda-e-dīdār-e-dost
jab ki maiñ kartā huuñ apnā shikva-e-zof-e-dimāġh
sar kare hai vo hadīs-e-zulf-e-ambar-bār-e-dost
chupke chupke mujh ko rote dekh paatā hai agar
hañs ke kartā hai bayān-e-shoḳhī-e-guftār-e-dost
mehrbānī-hā-e-dushman kī shikāyat kījiye
tā bayāñ kiije sipās-e-lazzat-e-āzār-e-dost
ye ġhazal apnī mujhe jī se pasand aatī hai aap
hai radīf-e-sher meñ 'ġhālib' zi-bas takrār-e-dost
chashm-e-band-e-ḳhalq juz timsāl-e-ḳhud-bīnī nahīñ
aa.ina hai qālib-e-ḳhisht-e-dar-o-dīvār-e-dost
barq-e-ḳhirman-zār gauhar hai nigāh-e-tez yaañ
ashk ho jaate haiñ ḳhushk az-garmī-e-raftār-e-dost
hai savā neze pe us ke qāmat-e-nau-ḳhez se
āftāb-e-sub.h-e-mahshar hai gul-e-dastār-e-dost
ai adū-e-maslahat chand ba-zabt afsurda rah
kardanī hai jam.a tāb-e-shoḳhī-e-dīdār-e-dost
laġhzishat-e-mastāna o josh-e-tamāshā hai 'asad'
ātish-e-mai se bahār-e-garmī-e-bāzār-e-dost
ajab nashāt se jallād ke chale haiñ ham aage
ki apne saa.e se sar paañv se hai do qadam aage
qazā ne thā mujhe chāhā ḳharāb-e-bāda-e-ulfat
faqat ḳharāb likhā bas na chal sakā qalam aage
ġham-e-zamāna ne jhāḌī nashāt-e-ishq kī mastī
vagarna ham bhī uThāte the lazzat-e-alam aage
ḳhudā ke vāste daad us junūn-e-shauq kī denā
ki us ke dar pe pahuñchte haiñ nāma-bar se ham aage
ye umr bhar jo pareshāniyāñ uThā.ī haiñ ham ne
tumhāre aa.iyo ai turrah-hā-e-ḳham-ba-ḳham aage
dil o jigar meñ pur-afshāñ jo ek mauja-e-ḳhūñ hai
ham apne zom meñ samjhe hue the us ko dam aage
qasam janāze pe aane kī mere khāte haiñ 'ġhālib'
hamesha khāte the jo merī jaan kī qasam aage
dāvā-e-jamiyat-e-ahbāb jā-e-ḳhanda hai
hai adam meñ ġhuncha mahv-e-ibrat-e-anjām-e-gul
yak-jahāñ zaanū ta.ammul dar-qafā-e-ḳhanda hai
kulfat-e-afsurdagī ko aish-e-betābī harām
varna dandāñ dar dil afshurdan binā-e-ḳhanda hai
shorish-e-bātin ke haiñ ahbāb munkir varna yaañ
dil muhīt-e-girya o lab āshnā-e-ḳhanda hai
ḳhud-faroshī-hā-e-hastī bas-ki jā-e-ḳhanda hai
har shikast-e-qīmat-e-dil meñ sadā-e-ḳhanda hai
naqsh-e-ibrat dar nazar yā naqd-e-ishrat dar bisāt
do-jahāñ vus.at ba-qadr-e-yak-fa.zā-e-ḳhanda hai
jā-e-istihzā hai ishrat-koshi-e-hastī 'asad'
sub.h o shabnam fursat-e-nashv-o-numā-e-ḳhanda hai
arz-e-niyāz-e-ishq ke qābil nahīñ rahā
jis dil pe naaz thā mujhe vo dil nahīñ rahā
jaatā huuñ dāġh-e-hasrat-e-hastī liye hue
huuñ sham-e-kushta dar-ḳhur-e-mahfil nahīñ rahā
marne kī ai dil aur hī tadbīr kar ki maiñ
shāyān-e-dast-o-bāzū-e-qātil nahīñ rahā
bar-rū-e-shash-jahat dar-e-ā.īna baaz hai
yaañ imtiyāz-e-nāqis-o-kāmil nahīñ rahā
vā kar diye haiñ shauq ne band-e-naqāb-e-husn
ġhair-az-nigāh ab koī haa.il nahīñ rahā
go maiñ rahā rahīn-e-sitam-hā-e-rozgār
lekin tire ḳhayāl se ġhāfil nahīñ rahā
dil se havā-e-kisht-e-vafā miT ga.ī ki vaañ
hāsil sivā.e hasrat-e-hāsil nahīñ rahā
bedād-e-ishq se nahīñ Dartā magar 'asad'
jis dil pe naaz thā mujhe vo dil nahīñ rahā
har-chand maiñ huuñ tūti-e-shīrīñ-suḳhan vale
ā.īna aah mere muqābil nahīñ rahā
jāñ-dād-gāñ kā hausla fursat-gudāz hai
yaañ arsa-e-tapīdan-e-bismil nahīñ rahā
huuñ qatra-zan ba-vādī-e-hasrat shabāna roz
juz tār-e-ashk jāda-e-manzil nahīñ rahā
ai aah merī ḳhātir-e-vābasta ke sivā
duniyā meñ koī uqda-e-mushkil nahīñ rahā
andāz-e-nāla yaad haiñ sab mujh ko par 'asad'
jis dil pe naaz thā mujhe vo dil nahīñ rahā
'asad' ham vo junūñ-jaulāñ gadā-e-be-sar-o-pā haiñ
ki hai sar-panja-e-mizhgān-e-āhū pusht-ḳhār apnā
bāzīcha-e-atfāl hai duniyā mire aage
hotā hai shab-o-roz tamāshā mire aage
ik khel hai aurañg-e-sulaimāñ mire nazdīk
ik baat hai ejāz-e-masīhā mire aage
juz naam nahīñ sūrat-e-ālam mujhe manzūr
juz vahm nahīñ hastī-e-ashiyā mire aage
hotā hai nihāñ gard meñ sahrā mire hote
ghistā hai jabīñ ḳhaak pe dariyā mire aage
mat pūchh ki kyā haal hai merā tire pīchhe
tū dekh ki kyā rañg hai terā mire aage
sach kahte ho ḳhud-bīn o ḳhud-ārā huuñ na kyuuñ huuñ
baiThā hai but-e-ā.ina-sīmā mire aage
phir dekhiye andāz-e-gul-afshānī-e-guftār
rakh de koī paimāna-e-sahbā mire aage
nafrat kā gumāñ guzre hai maiñ rashk se guzrā
kyūñkar kahūñ lo naam na un kā mire aage
īmāñ mujhe roke hai jo khīñche hai mujhe kufr
ka.aba mire pīchhe hai kalīsā mire aage
āshiq huuñ pa māshūq-farebī hai mirā kaam
majnūñ ko burā kahtī hai lailā mire aage
ḳhush hote haiñ par vasl meñ yuuñ mar nahīñ jaate
aa.ī shab-e-hijrāñ kī tamannā mire aage
hai maujzan ik qulzum-e-ḳhūñ kaash yahī ho
aatā hai abhī dekhiye kyā kyā mire aage
go haath ko jumbish nahīñ āñkhoñ meñ to dam hai
rahne do abhī sāġhar-o-mīnā mire aage
ham-pesha o ham-mashrab o hamrāz hai merā
'ġhālib' ko burā kyuuñ kaho achchhā mire aage
bahut sahī ġham-e-gītī sharāb kam kyā hai
ġhulām-e-sāqī-e-kausar huuñ mujh ko ġham kyā hai
tumhārī tarz-o-ravish jānte haiñ ham kyā hai
raqīb par hai agar lutf to sitam kyā hai
suḳhan meñ ḳhāma-e-ġhālib kī ātish-afshānī
yaqīñ hai ham ko bhī lekin ab us meñ dam kyā hai
kaTe to shab kaheñ kaaTe to saañp kahlāve
koī batāo ki vo zulf-e-ḳham-ba-ḳham kyā hai
likhā kare koī ahkām-e-tāla-e-maulūd
kise ḳhabar hai ki vaañ jumbish-e-qalam kyā hai
na hashr-o-nashr kā qaa.el na kesh o millat kā
ḳhudā ke vāste aise kī phir qasam kyā hai
vo dād-o-dīd garāñ-māya shart hai hamdam
vagarna mehr-e-sulaimān-o-jām-e-jam kyā hai
balā se haiñ jo ye pesh-e-nazar dar-o-dīvār
nigāh-e-shauq ko haiñ bāl-o-par dar-o-dīvār
vufūr-e-ashk ne kāshāne kā kiyā ye rañg
ki ho ga.e mire dīvār-o-dar dar-o-dīvār
nahīñ hai saaya ki sun kar naved-e-maqdam-e-yār
ga.e haiñ chand qadam pesh-tar dar-o-dīvār
huī hai kis qadar arzāni-e-mai-e-jalva
ki mast hai tire kūche meñ har dar-o-dīvār
jo hai tujhe sar-e-saudā-e-intizār to aa
ki haiñ dukān-e-matā-e-nazar dar-o-dīvār
hujūm-e-girya kā sāmān kab kiyā maiñ ne
ki gir paḌe na mire paañv par dar-o-dīvār
vo aa rahā mire ham-sā.e meñ to saa.e se
hue fidā dar-o-dīvār par dar-o-dīvār
nazar meñ khaTke hai bin tere ghar kī ābādī
hamesha rote haiñ ham dekh kar dar-o-dīvār
na pūchh be-ḳhudi-e-aish-e-maqdam-e-sailāb
ki nāchte haiñ paḌe sar-ba-sar dar-o-dīvār
na kah kisī se ki 'ġhālib' nahīñ zamāne meñ
harīf-e-rāz-e-mohabbat magar dar-o-dīvār
be-e'tidāliyoñ se subuk sab meñ ham hue
jitne ziyāda ho ga.e utne hī kam hue
pinhāñ thā daam saḳht qarīb āshiyān ke
uḌne na paa.e the ki giraftār ham hue
hastī hamārī apnī fanā par dalīl hai
yaañ tak miTe ki aap ham apnī qasam hue
saḳhtī kashān-e-ishq kī pūchhe hai kyā ḳhabar
vo log rafta rafta sarāpā alam hue
terī vafā se kyā ho talāfī ki dahr meñ
tere sivā bhī ham pe bahut se sitam hue
likhte rahe junūñ kī hikāyāt-e-ḳhūñ-chakāñ
har-chand is meñ haath hamāre qalam hue
allāh re terī tundi-e-ḳhū jis ke biim se
ajzā-e-nāla dil meñ mire rizq-e-ham hue
ahl-e-havas kī fat.h hai tark-e-nabard-e-ishq
jo paañv uTh ga.e vahī un ke alam hue
naale adam meñ chand hamāre supurd the
jo vaañ na khiñch sake so vo yaañ aa ke dam hue
chhoḌī 'asad' na ham ne gadā.ī meñ dil-lagī
saa.il hue to āshiq-e-ahl-e-karam hue
bīm-e-raqīb se nahīñ karte vidā-e-hosh
majbūr yaañ talak hue ai iḳhtiyār haif
jaltā hai dil ki kyuuñ na ham ik baar jal ga.e
ai nā-tamāmi-e-nafas-e-shola-bār haif
bisāt-e-ijz meñ thā ek dil yak qatra ḳhuuñ vo bhī
so rahtā hai ba-andāz-e-chakīdan sar-nigūñ vo bhī
rahe us shoḳh se āzurda ham chande takalluf se
takalluf bartaraf thā ek andāz-e-junūñ vo bhī
ḳhayāl-e-marg kab taskīñ dil-e-āzurda ko baḳhshe
mire dām-e-tamannā meñ hai ik said-e-zabūñ vo bhī
na kartā kaash naala mujh ko kyā mālūm thā hamdam
ki hogā bā.is-e-afzā.ish-e-dard-e-darūñ vo bhī
na itnā burrish-e-teġh-e-jafā par naaz farmāo
mire dariyā-e-be-tābī meñ hai ik mauj-e-ḳhūñ vo bhī
mai-e-ishrat kī ḳhvāhish sāqi-e-gardūñ se kyā kiije
liye baiThā hai ik do chaar jām-e-vāzh-gūñ vo bhī
mire dil meñ hai 'ġhālib' shauq-e-vasl o shikva-e-hijrāñ
ḳhudā vo din kare jo us se maiñ ye bhī kahūñ vo bhī
mujhe ma.alūm hai jo tū ne mere haq meñ sochā hai
kahīñ ho jaa.e jald ai gardish-e-gardūn-e-dūñ vo bhī
nazar rāhat pe merī kar na va.ada shab ke aane kā
ki merī ḳhvāb-bandī ke liye hogā fusūñ vo bhī
dahr meñ naqsh-e-vafā vaj.h-e-tasallī na huā
hai ye vo lafz ki sharminda-e-ma.anī na huā
sabza-e-ḳhat se tirā kākul-e-sarkash na dabā
ye zamurrad bhī harīf-e-dam-e-af.ī na huā
maiñ ne chāhā thā ki andoh-e-vafā se chhūTūñ
vo sitamgar mire marne pe bhī raazī na huā
dil guzargāh-e-ḳhayāl-e-mai-o-sāġhar hī sahī
gar nafas jāda-e-sar-manzil-e-taqvī na huā
huuñ tire va.ada na karne meñ bhī raazī ki kabhī
gosh minnat-kash-e-gulbāñg-e-tasallī na huā
kis se mahrūmī-e-qismat kī shikāyat kiije
ham ne chāhā thā ki mar jaa.eñ so vo bhī na huā
mar gayā sadma-e-yak-jumbish-e-lab se 'ġhālib'
nā-tavānī se harīf-e-dam-e-īsī na huā
na huī ham se raqam hairat-e-ḳhatt-e-ruḳh-e-yār
safha-e.ā.ina jaulāñ-gah-e-tūtī na huā
vus.at-e-rahmat-e-haq dekh ki baḳhshā jaave
mujh sā kāfir ki jo mamnūn-e-ma.āsī na huā
dard minnat-kash-e-davā na huā
maiñ na achchhā huā burā na huā
jam.a karte ho kyuuñ raqīboñ ko
ik tamāshā huā gila na huā
ham kahāñ qismat āzmāne jaa.eñ
tū hī jab ḳhanjar-āzmā na huā
kitne shīrīñ haiñ tere lab ki raqīb
gāliyāñ khā ke be-mazā na huā
hai ḳhabar garm un ke aane kī
aaj hī ghar meñ boriyā na huā
kyā vo namrūd kī ḳhudā.ī thī
bandagī meñ mirā bhalā na huā
jaan dī dī huī usī kī thī
haq to yuuñ hai ki haq adā na huā
zaḳhm gar dab gayā lahū na thamā
kaam gar ruk gayā ravā na huā
rahzanī hai ki dil-sitānī hai
le ke dil dil-sitāñ ravāna huā
kuchh to paḌhiye ki log kahte haiñ
aaj 'ġhālib' ġhazal-sarā na huā
dard se mere hai tujh ko be-qarārī haa.e haa.e
kyā huī zālim tirī ġhaflat-shi.ārī haa.e haa.e
tere dil meñ gar na thā āshob-e-ġham kā hausla
tū ne phir kyuuñ kī thī merī ġham-gusārī haa.e haa.e
kyuuñ mirī ġham-ḳhvārgī kā tujh ko aayā thā ḳhayāl
dushmanī apnī thī merī dost-dārī haa.e haa.e
umr bhar kā tū ne paimān-e-vafā bāñdhā to kyā
umr ko bhī to nahīñ hai pā.edārī haa.e haa.e
zahr lagtī hai mujhe āb-o-havā-e-zindagī
ya.anī tujh se thī ise nā-sāzgārī haa.e haa.e
gul-fishānī-hā-e-nāz-e-jalva ko kyā ho gayā
ḳhaak par hotī hai terī lāla-kārī haa.e haa.e
sharm-e-rusvā.ī se jā chhupnā naqāb-e-ḳhāk meñ
ḳhatm hai ulfat kī tujh par parda-dārī haa.e haa.e
ḳhaak meñ nāmūs-e-paimān-e-mohabbat mil ga.ī
uTh ga.ī duniyā se rāh-o-rasm-e-yārī haa.e haa.e
haath hī teġh-āzmā kā kaam se jaatā rahā
dil pe ik lagne na paayā zaḳhm-e-kārī haa.e haa.e
kis tarah kaaTe koī shab-hā-e-tār-e-barshigāl
hai nazar ḳhū-karda-e-aḳhtar-shumārī haa.e haa.e
gosh mahjūr-e-payām o chashm-e-mahrūm-e-jamāl
ek dil tis par ye nā-ummīd-vārī haa.e haa.e
ishq ne pakḌā na thā 'ġhālib' abhī vahshat kā rañg
rah gayā thā dil meñ jo kuchh zauq-e-ḳhvārī haa.e haa.e
dekh kar dar-parda garm-e-dāman-afshānī mujhe
kar ga.ī vābasta-e-tan merī uryānī mujhe
ban gayā teġh-e-nigāh-e-yār kā sañg-e-fasāñ
marhabā maiñ kyā mubārak hai girāñ-jānī mujhe
kyuuñ na ho be-iltifātī us kī ḳhātir jam.a hai
jāntā hai mahv-e-pursish-hā-e-pinhānī mujhe
mere ġham-ḳhāne kī qismat jab raqam hone lagī
likh diyā min-jumla-e-asbāb-e-vīrānī mujhe
bad-gumāñ hotā hai vo kāfir na hotā kaash ke
is qadar zauq-e-navā-e-murġh-e-bustānī mujhe
vaa.e vaañ bhī shor-e-mahshar ne na dam lene diyā
le gayā thā gor meñ zauq-e-tan-āsānī mujhe
va.ada aane kā vafā kiije ye kyā andāz hai
tum ne kyuuñ sauñpī hai mere ghar kī darbānī mujhe
haañ nashāt-e-āmad-e-fasl-e-bahārī vaah vaah
phir huā hai taaza saudā-e-ġhazal-ḳhvānī mujhe
dī mire bhaa.ī ko haq ne az-sar-e-nau zindagī
mīrzā yūsuf hai 'ġhālib' yūsuf-e-sānī mujhe
dekhnā qismat ki aap apne pe rashk aa jaa.e hai
maiñ use dekhūñ bhalā kab mujh se dekhā jaa.e hai
haath dho dil se yahī garmī gar andeshe meñ hai
ābgīna tundi-e-sahbā se pighlā jaa.e hai
ġhair ko yā rab vo kyūñkar mana-e-gustāḳhī kare
gar hayā bhī us ko aatī hai to sharmā jaa.e hai
shauq ko ye lat ki har dam naala khīñche jā.iye
dil kī vo hālat ki dam lene se ghabrā jaa.e hai
duur chashm-e-bad tirī bazm-e-tarab se vaah vaah
naġhma ho jaatā hai vaañ gar naala merā jaa.e hai
garche hai tarz-e-taġhāful parda-dār-e-rāz-e-ishq
par ham aise kho.e jaate haiñ ki vo pā jaa.e hai
us kī bazm-ārā.iyāñ sun kar dil-e-ranjūr yaañ
misl-e-naqsh-e-mudda.ā-e-ġhair baiThā jaa.e hai
ho ke āshiq vo parī-ruḳh aur nāzuk ban gayā
rañg khultā jaa.e hai jitnā ki uḌtā jaa.e hai
naqsh ko us ke musavvir par bhī kyā kyā naaz haiñ
khīñchtā hai jis qadar utnā hī khiñchtā jaa.e hai
saaya merā mujh se misl-e-dūd bhāge hai 'asad'
paas mujh ātish-ba-jāñ ke kis se Thahrā jaa.e hai
dhamkī meñ mar gayā jo na bāb-e-nabard thā
ishq-e-nabard-pesha talabgār-e-mard thā
thā zindagī meñ marg kā khaTkā lagā huā
uḌne se pesh-tar bhī mirā rañg zard thā
tālīf nusḳha-hā-e-vafā kar rahā thā maiñ
majmūa-e-ḳhayāl abhī fard fard thā
dil tā jigar ki sāhil-e-dariyā-e-ḳhūñ hai ab
is rahguzar meñ jalva-e-gul aage gard thā
jaatī hai koī kashmakash andoh-e-ishq kī
dil bhī agar gayā to vahī dil kā dard thā
ahbāb chārasāzi-e-vahshat na kar sake
zindāñ meñ bhī ḳhayāl bayābāñ-navard thā
ye lāsh-e-be-kafan 'asad'-e-ḳhasta-jāñ kī hai
haq maġhfirat kare ajab āzād mard thā
dil lagā kar lag gayā un ko bhī tanhā baiThnā
baare apnī bekasī kī ham ne paa.ī daad yaañ
haiñ zavāl-āmāda ajzā āfrīnash ke tamām
mahr-e-gardūñ hai charāġh-e-rahguzār-e-bād yaañ
hai tarahhum-āfrīñ ārā.ish-e-be-dād yaañ
ashk-e-chashm-e-dām hai har dāna-e-sayyād yaañ
hai gudāz-e-mom andāz-e-chakīdan-hā-e-ḳhūñ
nīsh-e-zambūr-e-asal hai nashtar-e-fassād yaañ
nā-gavārā hai hameñ ehsān-e-sāhab-daulatāñ
hai zar-e-gul bhī nazar meñ jauhar-e-faulād yaañ
jumbish-e-dil se hue haiñ uqda-hā-e-kār vā
kam-tarīñ mazdūr-e-sañgīñ-dast hai farhād yaañ
qatra-hā-e-ḳhūn-e-bismil zeb-e-dāmāñ haiñ 'asad'
hai tamāsha kardanī gul-chīnī-e-jallād yaañ
diyā hai dil agar us ko bashar hai kyā kahiye
huā raqīb to ho nāma-bar hai kyā kahiye
ye zid ki aaj na aave aur aa.e bin na rahe
qazā se shikva hameñ kis qadar hai kyā kahiye
rahe hai yuuñ gah-o-be-gah ki kū-e-dost ko ab
agar na kahiye ki dushman kā ghar hai kyā kahiye
zahe karishma ki yuuñ de rakkhā hai ham ko fareb
ki bin kahe hī unheñ sab ḳhabar hai kyā kahiye
samajh ke karte haiñ bāzār meñ vo pursish-e-hāl
ki ye kahe ki sar-e-rahguzar hai kyā kahiye
tumheñ nahīñ hai sar-e-rishta-e-vafā kā ḳhayāl
hamāre haath meñ kuchh hai magar hai kyā kahiye
unheñ savāl pe zom-e-junūñ hai kyuuñ laḌiye
hameñ javāb se qat-e-nazar hai kyā kahiye
hasad sazā-e-kamāl-e-suḳhan hai kyā kījiye
sitam bahā-e-matā-e-hunar hai kyā kahiye
kahā hai kis ne ki 'ġhālib' burā nahīñ lekin
sivā.e is ke ki āshufta-sar hai kyā kahiye
donoñ jahān de ke vo samjhe ye ḳhush rahā
yaañ aa paḌī ye sharm ki takrār kyā kareñ
thak thak ke har maqām pe do chaar rah ga.e
terā pata na paa.eñ to nā-chār kyā kareñ
kyā sham.a ke nahīñ haiñ havā-ḳhvāh bazm meñ
ho ġham hī jāñ-gudāz to ġham-ḳhvār kyā kareñ
dost ġham-ḳhvārī meñ merī sa.ī farmāveñge kyā
zaḳhm ke bharte talak nāḳhun na baḌh jāveñge kyā
be-niyāzī had se guzrī banda-parvar kab talak
ham kaheñge hāl-e-dil aur aap farmāveñge kyā
hazrat-e-nāseh gar aaveñ diida o dil farsh-e-rāh
koī mujh ko ye to samjhā do ki samajhāveñge kyā
aaj vaañ teġh o kafan bāñdhe hue jaatā huuñ maiñ
uzr mere qatl karne meñ vo ab lāveñge kyā
gar kiyā nāseh ne ham ko qaid achchhā yuuñ sahī
ye junūn-e-ishq ke andāz chhuT jāveñge kyā
ḳhāna-zād-e-zulf haiñ zanjīr se bhāgeñge kyuuñ
haiñ giraftār-e-vafā zindāñ se ghabarāveñge kyā
hai ab is māmūre meñ qaht-e-ġham-e-ulfat 'asad'
ham ne ye maanā ki dillī meñ raheñ khāveñge kyā
ek ek qatre kā mujhe denā paḌā hisāb
ḳhūn-e-jigar vadī.at-e-mizhgān-e-yār thā
ab maiñ huuñ aur mātam-e-yak-shahr-ārazū
toḌā jo tū ne aa.ina timsāl-dār thā
galiyoñ meñ merī na.ash ko khīñche phiro ki maiñ
jāñ-dāda-e-havā-e-sar-e-rahguzār thā
mauj-e-sarāb-e-dasht-e-vafā kā na pūchh haal
har zarra misl-e-jauhar-e-teġh āb-dār thā
kam jānte the ham bhī ġham-e-ishq ko par ab
dekhā to kam hue pa ġham-e-rozgār thā
kis kā junūn-e-dīd tamannā-shikār thā
ā.īna-ḳhāna vādī-e-jauhar-ġhubār thā
kis kā ḳhayāl ā.ina-e-intizār thā
har barg-e-gul ke parde meñ dil be-qarār thā
juuñ ġhuncha-o-gul āfat-e-fāl-e-nazar na pūchh
paikāñ se tere jalva-e-zaḳhm āshkār thā
dekhī vafā-e-fursat-e-rañj-o-nashāt-e-dahr
ḳhamyāza yak-darāzi-e-umr-e-ḳhumār thā
sub.h-e-qayāmat ek dum-e-gurg thī 'asad'
jis dasht meñ vo shoḳh-e-do-ālam shikār thā
ek jā harf-e-vafā likkhā thā so bhī miT gayā
zāhiran kāġhaz tire ḳhat kā ġhalat-bar-dār hai
jī jale zauq-e-fanā kī nā-tamāmī par na kyuuñ
ham nahīñ jalte nafas har chand ātish-bār hai
aag se paanī meñ bujhte vaqt uThtī hai sadā
har koī darmāndagī meñ naale se nā-chār hai
hai vahī bad-masti-e-har-zarra kā ḳhud uzr-ḳhvāh
jis ke jalve se zamīñ tā āsmāñ sarshār hai
mujh se mat kah tū hameñ kahtā thā apnī zindagī
zindagī se bhī mirā jī in dinoñ be-zār hai
aañkh kī tasvīr sar-nāme pe khīñchī hai ki tā
tujh pe khul jaave ki is ko hasrat-e-dīdār hai
fāriġh mujhe na jaan ki mānind-e-sub.h-o-mehr
hai dāġh-e-ishq zīnat-e-jeb-e-kafan hunūz
hai nāz-e-muflisāñ zar-e-az-dast-rafta par
huuñ gul-farosh-e-shoḳhi-e-dāġh-e-kohan hunūz
mai-ḳhāna-e-jigar meñ yahāñ ḳhaak bhī nahīñ
ḳhamyāza khīñche hai but-e-be-dād-fan hunūz
juuñ jaada sar-ba-kū-e-tamannā-e-be-dilī
zanjīr-e-pā hai rishta-e-hubbul-vatan hunūz
ġham-e-duniyā se gar paa.ī bhī fursat sar uThāne kī
falak kā dekhnā taqrīb tere yaad aane kī
khulegā kis tarah mazmūñ mire maktūb kā yā-rab
qasam khaa.ī hai us kāfir ne kāġhaz ke jalāne kī
lipaTnā parniyāñ meñ shola-e-ātish kā pinhāñ hai
vale mushkil hai hikmat dil meñ soz-e-ġham chhupāne kī
unheñ manzūr apne zaḳhmiyoñ kā dekh aanā thā
uThe the sair-e-gul ko dekhnā shoḳhī bahāne kī
hamārī sādgī thī iltifāt-e-nāz par marnā
tirā aanā na thā zālim magar tamhīd jaane kī
lakad kūb-e-havādis kā tahammul kar nahīñ saktī
mirī tāqat ki zāmin thī butoñ kī naaz uThāne kī
kahūñ kyā ḳhūbi-e-auzā-e-abnā-e-zamāñ 'ġhālib'
badī kī us ne jis se ham ne kī thī bār-hā nekī
ġham khāne meñ buudā dil-e-nākām bahut hai
ye rañj ki kam hai mai-e-gulfām bahut hai
kahte hue saaqī se hayā aatī hai varna
hai yuuñ ki mujhe durd-e-tah-e-jām bahut hai
ne tiir kamāñ meñ hai na sayyād kamīñ meñ
goshe meñ qafas ke mujhe ārām bahut hai
kyā zohd ko mānūñ ki na ho garche riyā.ī
pādāsh-e-amal kī tama-e-ḳhām bahut hai
haiñ ahl-e-ḳhirad kis ravish-e-ḳhās pe nāzāñ
pābastagi-e-rasm-o-rāh-e-ām bahut hai
zamzam hī pe chhoḌo mujhe kyā tauf-e-haram se
ālūdā-ba-mai jāma-e-ehrām bahut hai
hai qahr gar ab bhī na bane baat ki un ko
inkār nahīñ aur mujhe ibrām bahut hai
ḳhuuñ ho ke jigar aañkh se Tapkā nahīñ ai marg
rahne de mujhe yaañ ki abhī kaam bahut hai
hogā koī aisā bhī ki 'ġhālib' ko na jaane
shā.ir to vo achchhā hai pa badnām bahut hai
ġham nahīñ hotā hai āzādoñ ko besh az-yak-nafas
barq se karte haiñ raushan sham-e-mātam-ḳhāna ham
mahfileñ barham kare hai ganjifa-bāz-e-ḳhayāl
haiñ varaq-gardānī-e-nairañg-e-yak-but-ḳhāna ham
bāvajūd-e-yak-jahāñ hañgāma paidā.ī nahīñ
haiñ charāġhān-e-shabistān-e-dil-e-parvāna ham
zo.af se hai ne qanā.at se ye tark-e-justujū
haiñ vabāl-e-takiya-gāh-e-himmat-e-mardāna ham
dā.im-ul-habs is meñ haiñ lākhoñ tamannā.eñ 'asad'
jānte haiñ sīna-e-pur-ḳhūñ ko zindāñ-ḳhana ham
bas-ki haiñ bad-mast-e-ba-shikan ba-shikan-e-mai-ḳhāna ham
mū-e-shīsha ko samajhte haiñ ḳhat-e-paimāna ham
bas-ki har-yak-mū-e-zulf-afshāñ se hai tār-e-shuā.a
panja-e-ḳhurshīd ko samjhe haiñ dast-e-shāna ham
mashq-e-az-ḳhūd-raftagī se haiñ ba-gulzār-e-ḳhayāl
āshnā tabīr-e-ḳhvāb-e-sabza-e-begāna ham
fart-e-be-ḳhvābī se haiñ shab-hā-e-hijr-e-yār meñ
juuñ zabān-e-sham.a dāġh-e-garmi-e-afsāna ham
shām-e-ġham meñ soz-e-ishq-e-ātish-e-ruḳhsār se
par-fashān-e-soḳhtan haiñ sūrat-e-parvāna ham
hasrat-e-arz-e-tamannā yaañ se samjhā chāhiye
do-jahāñ hashr-e-zabān-e-ḳhushk haiñ juuñ shāna ham
kashti-e-ālam ba-tūfān-e-taġhāful de ki haiñ
ālam-e-āb-e-gudāz-e-jauhar-e-afsāna ham
vahshat-e-be-rabti-e-pech-o-ḳham-e-hastī na pūchh
nañg-e-bālīdan haiñ juuñ mū-e-sar-e-dīvāna ham
gar na andoh-e-shab-e-furqat bayāñ ho jā.egā
be-takalluf dāġh-e-mah mohr-e-dahāñ ho jā.egā
zohra gar aisā hī shām-e-hijr meñ hotā hai aab
partav-e-mahtāb sail-e-ḳhānumāñ ho jā.egā
le to luuñ sote meñ us ke paañv kā bosa magar
aisī bātoñ se vo kāfir bad-gumāñ ho jā.egā
dil ko ham sarf-e-vafā samjhe the kyā ma.alūm thā
ya.anī ye pahle hī nazr-e-imtihāñ ho jā.egā
sab ke dil meñ hai jagah terī jo tū raazī huā
mujh pe goyā ik zamāna mehrbāñ ho jā.egā
gar nigāh-e-garm farmātī rahī tālīm-e-zabt
sho.ala ḳhas meñ jaise ḳhuuñ rag meñ nihāñ ho jā.egā
baaġh meñ mujh ko na le jā varna mere haal par
har gul-e-tar ek chashm-e-ḳhūñ-fishāñ ho jā.egā
vaa.e! gar merā tirā insāf mahshar meñ na ho
ab talak to ye tavaqqo.a hai ki vaañ ho jā.egā
fā.eda kyā soch āḳhir tū bhī daanā hai 'asad'
dostī nādāñ kī hai jī kā ziyāñ ho jā.egā
gar tujh ko hai yaqīn-e-ijābat duā na maañg
ya.anī baġhair-e-yak-dil-e-be-mudda.ā na maañg
aatā hai dāġh-e-hasrat-e-dil kā shumār yaad
mujh se mire gunah kā hisāb ai ḳhudā na maañg
ai aarzū shahīd-e-vafā ḳhūñ-bahā na maañg
juz bahr-e-dast-o-bāzu-e-qātil duā na maañg
barham hai bazm-e-ġhuncha ba-yak-junbish-e-nashāt
kāshāna bas-ki tañg hai ġhāfil havā na maañg
maiñ duur gard-e-arz-e-rusūm-e-niyāz huuñ
dushman samajh vale nigah-e-āshnā na maañg
yak-baḳht auj nazr-e-subuk-bārī-e-'asad'
sar par vabāl-e-sāya-e-bāl-e-humā na maañg
gustāḳhī-e-visāl hai mashshāta-e-niyāz
ya.anī duā ba-juz ḳham-e-zulf-e-dotā na maañg
iisā tilism husn taġhāful hai zīnhār
juz pusht chashm nusḳha arz davā na maañg
dīgar o dil ḳhūnīñ nafas
ghar jab banā liyā tire dar par kahe baġhair
jānegā ab bhī tū na mirā ghar kahe baġhair
kahte haiñ jab rahī na mujhe tāqat-e-suḳhan
jānūñ kisī ke dil kī maiñ kyūñkar kahe baġhair
kaam us se aa paḌā hai ki jis kā jahān meñ
leve na koī naam sitamgar kahe baġhair
jī meñ hī kuchh nahīñ hai hamāre vagarna ham
sar jaa.e yā rahe na raheñ par kahe baġhair
chhoḌūñgā maiñ na us but-e-kāfir kā pūjnā
chhoḌe na ḳhalq go mujhe kāfar kahe baġhair
maqsad hai nāz-o-ġhamza vale guftugū meñ kaam
chaltā nahīñ hai dashna-o-ḳhanjar kahe baġhair
har chand ho mushāhida-e-haq kī guftugū
bantī nahīñ hai bāda-o-sāġhar kahe baġhair
bahrā huuñ maiñ to chāhiye duunā ho iltifāt
suntā nahīñ huuñ baat mukarrar kahe baġhair
'ġhālib' na kar huzūr meñ tū baar baar arz
zāhir hai terā haal sab un par kahe baġhair
gila hai shauq ko dil meñ bhī tañgi-e-jā kā
guhar meñ mahv huā iztirāb dariyā kā
ye jāntā huuñ ki tū aur pāsuḳh-e-maktūb
magar sitam-zada huuñ zauq-e-ḳhāma-farsā kā
hinā-e-pā-e-ḳhizāñ hai bahār agar hai yahī
davām-e-kulfat-e-ḳhātir hai aish duniyā kā
ġham-e-firāq meñ taklīf-e-sair-e-bāġh na do
mujhe dimāġh nahīñ ḳhanda-hā-e-bejā kā
hanūz mahrami-e-husn ko tarastā huuñ
kare hai har-bun-e-mū kaam chashm-e-bīnā kā
dil us ko pahle hī nāz-o-adā se de baiThe
hameñ dimāġh kahāñ husn ke taqāzā kā
na kah ki girya ba-miqdār-e-hasrat-e-dil hai
mirī nigāh meñ hai jam-o-ḳharch dariyā kā
falak ko dekh ke kartā huuñ us ko yaad 'asad'
jafā meñ us kī hai andāz kār-farmā kā
mirā shumūl har ik dil ke pech-o-tāb meñ hai
maiñ mudda.ā huuñ tapish-nāma-e-tamannā kā
milī na vus.at-e-jaulān yak junūñ ham ko
adam ko le ga.e dil meñ ġhubār sahrā kā
gulshan meñ bandobast ba-rañg-e-digar hai aaj
qumrī kā tauq halqa-e-bairūn-e-dar hai aaj
aatā hai ek pāra-e-dil har fuġhāñ ke saath
tār-e-nafas kamand-e-shikār-e-asar hai aaj
ai āfiyat kināra kar ai intizām chal
sailāb-e-girya darpai-e-dīvār-o-dar hai aaj
ma.azūlī-e-tapish huī ifrāt-e-intizār
chashm-e-kushāda halqa-e-bairūn-e-dar hai aaj
hairat-farosh-e-sad-nigarānī hai iztirār
sar-rishta chāk-e-jeb kā tār-e-nazar hai aaj
huuñ dāġh-e-nīm-rañgī-e-shām-e-visāl-e-yār
nūr-e-charāġh-e-bazm se josh-e-sahar hai aaj
kartī hai ājizī-e-safar soḳhtan tamām
pairāhan-e-ḳhasak meñ ġhubār-e-sharar hai aaj
tā-sub.h hai ba-manzil-e-maqsad rasīdanī
dūd-e-charāġh-e-ḳhāna ġhubār-e-safar hai aaj
dūr-ūftāda-e-chaman-e-fikr hai 'asad'
murġh-e-ḳhayāl bulbul-e-be-bāl-o-par hai aaj
hai ārmīdagī meñ nikohish bajā mujhe
sub.h-e-vatan hai ḳhanda-e-dandāñ-numā mujhe
DhūñDe hai us muġhanni-e-ātish-nafas ko jī
jis kī sadā ho jalva-e-barq-e-fanā mujhe
mastāna tai karūñ huuñ rah-e-vādi-e-ḳhayāl
tā bāz-gasht se na rahe mudda.ā mujhe
kartā hai bas-ki baaġh meñ tū be-hijābiyāñ
aane lagī hai nik.hat-e-gul se hayā mujhe
khultā kisī pe kyuuñ mire dil kā mo.āmla
sheroñ ke intiḳhāb ne rusvā kiyā mujhe
vaañ rañg-hā ba-parda-e-tadbīr haiñ hunūz
yaañ shola-e-charāġh hai barg-e-hinā mujhe
parvāz-hā niyāz-e-tamāshā-e-husn-e-dost
bāl-e-kushāda hai nigah-e-āshnā mujhe
az-ḳhud-guzashtagī meñ ḳhamoshī pe harf hai
mauj-e-ġhubār-e-surma huī hai sadā mujhe
tā chand past fitrati-e-tab-e-ārzū
yā rab mile bulandī-e-dast-e-duā mujhe
maiñ ne junūñ se kī jo 'asad' iltimās-e-rañg
ḳhūn-e-jigar meñ ek hī ġhota diyā mujhe
hai pech-tāb rishta-e-sham-e-sahar-gahī
ḳhajlat gudāzī-e-nafas-e-nā-rasā mujhe
yaañ āb-o-dāna mausam-e-gul meñ harām hai
zunnār-e-vā-gusista hai mauj-e-sabā mujhe
yakbār imtihān-e-havas bhī zarūr hai
ai josh-e-ishq bāda-e-mard-āzmā mujhe
hai sabza-zār har dar-o-dīvār-e-ġham-kada
jis kī bahār ye ho phir us kī ḳhizāñ na pūchh
nā-chār bekasī kī bhī hasrat uThā.iye
dushvāri-e-rah-o-sitam-e-ham-rahāñ na pūchh
juz dil surāġh-e-dard ba-dil-ḳhuftagāñ na pūchh
ā.īna arz kar ḳhat-o-ḳhāl-e-bayāñ na pūchh
hindostān sāya-e-gul pā-e-taḳht thā
jāh-o-jalāl-e-ahd-e-visāl-e-butāñ na pūchh
ġhaflat-matā-e-kaffa-e-mīzān-e-adl huuñ
yā rab hisāb-e-saḳhti-e-ḳhvāb-e-girāñ na pūchh
har dāġh-e-tāza yak-dil-e-dāġh intizār hai
arz-e-fazā-e-sīna-e-dard imtihāñ na pūchh
kahtā thā kal vo mahram-e-rāz apne se ki aah
dard-e-judā.i-e-'asad'-ullāh-ḳhāñ na pūchh
parvāz-e-yak-tap-e-ġham-e-tasḳhīr-e-nāla hai
garmī-e-nabz-e-nabz-e-ḳhār-o-ḳhas-e-āshiyāñ na pūchh
tū mashq-e-bāz kar dil-e-parvāna hai bahār
betābī-e-tajallī-e-ātish-ba-jāñ na pūchh
hai vasl hijr ālam-e-tamkīn-o-zabt meñ
māshūq-e-shoḳh o āshiq-e-dīvāna chāhiye
us lab se mil hī jā.egā bosa kabhī to haañ
shauq-e-fuzūl o jur.at-e-rindāna chāhiye
āshiq naqāb-e-jalva-e-jānāna chāhiye
fānūs-e-sham.a ko par-e-parvāna chāhiye
hairāñ huuñ dil ko ro.uuñ ki pīTūñ jigar ko maiñ
maqdūr ho to saath rakhūñ nauhagar ko maiñ
chhoḌā na rashk ne ki tire ghar kā naam luuñ
har ik se pūchhtā huuñ ki jā.ūñ kidhar ko maiñ
jaanā paḌā raqīb ke dar par hazār baar
ai kaash jāntā na tire rah-guzar ko maiñ
hai kyā jo kas ke bāñdhiye merī balā Dare
kyā jāntā nahīñ huuñ tumhārī kamar ko maiñ
lo vo bhī kahte haiñ ki ye be-nañg-o-nām hai
ye jāntā agar to luTātā na ghar ko maiñ
chaltā huuñ thoḌī duur har ik tez-rau ke saath
pahchāntā nahīñ huuñ abhī rāhbar ko maiñ
ḳhvāhish ko ahmaqoñ ne parastish diyā qarār
kyā pūjtā huuñ us but-e-bedād-gar ko maiñ
phir be-ḳhudī meñ bhuul gayā rāh-e-kū-e-yār
jaatā vagarna ek din apnī ḳhabar ko maiñ
apne pe kar rahā huuñ qayās ahl-e-dahr kā
samjhā huuñ dil-pazīr mata-e-hunar ko maiñ
'ġhālib' ḳhudā kare ki savār-e-samand-e-nāz
dekhūñ alī bahādur-e-ālī-guhar ko maiñ
ham se khul jaao ba-vaqt-e-mai-parastī ek din
varna ham chheḌeñge rakh kar uzr-e-mastī ek din
ġharra-e-auj-e-binā-e-ālam-e-imkāñ na ho
is bulandī ke nasīboñ meñ hai pastī ek din
qarz kī piite the mai lekin samajhte the ki haañ
rañg lāvegī hamārī fāqa-mastī ek din
naġhma-hā-e-ġham ko bhī ai dil ġhanīmat jāniye
be-sadā ho jā.egā ye sāz-e-hastī ek din
dhaul-dhappā us sarāpā-nāz kā sheva nahīñ
ham hī kar baiThe the 'ġhālib' pesh-dastī ek din
har qadam dūrī-e-manzil hai numāyāñ mujh se
merī raftār se bhāge hai bayābāñ mujh se
dars-e-unvān-e-tamāshā ba-taġhāful ḳhush-tar
hai nigah rishta-e-shīrāza-e-mizhgāñ mujh se
vahshat-e-ātish-e-dil se shab-e-tanhā.ī meñ
sūrat-e-dūd rahā saaya gurezāñ mujh se
ġham-e-ushshāq na ho sādgī-āmoz-e-butāñ
kis qadar ḳhāna-e-ā.īna hai vīrāñ mujh se
asar-e-ābla se jāda-e-sahrā-e-junūñ
sūrat-e-rishta-e-gauhar hai charāġhāñ mujh se
be-ḳhudī bistar-e-tamhīd-e-farāġhat ho jo
pur hai saa.e kī tarah merā shabistāñ mujh se
shauq-e-dīdār meñ gar tū mujhe gardan maare
ho nigah misl-e-gul-e-shamā pareshāñ mujh se
bekasī-hā-e-shab-e-hijr kī vahshat hai hai
saaya ḳhurshīd-e-qayāmat meñ hai pinhāñ mujh se
gardish-e-sāġhar-e-sad-jalva-e-rañgīñ tujh se
ā.ina-dārī-e-yak-dīda-e-hairāñ mujh se
nigah-e-garm se ek aag Tapaktī hai 'asad'
hai charāġhāñ ḳhas-o-ḳhāshāk-e-gulistāñ mujh se
bastan-e-ahd-e-mohabbat hama nā-dānī thā
chashm-e-nakushūda rahā uqda-e-paimāñ mujh se
ātish-afrozi-e-yak-shola-e-īmā tujh se
chashmak-ārā.i-e-sad-shahr charāġhāñ mujh se
hasad se dil agar afsurda hai garm-e-tamāshā ho
ki chashm-e-tañg shāyad kasrat-e-nazzāra se vā ho
ba-qadr-e-hasrat-e-dil chāhiye zauq-e-ma.āsī bhī
bharūñ yak-gosha-e-dāman gar āb-e-haft-dariyā ho
agar vo sarv-qad garm-e-ḳhirām-e-nāz aa jaave
kaf-e-har-ḳhāk-e-gulshan shakl-e-qamrī nāla-farsā ho
baham bālīdan-e-sañg-o-gul-e-sahrā ye chāhe hai
ki tār-e-jāda bhī kohsār ko zunnār-e-mīnā ho
harīf-e-vahshat-e-nāz-e-nasīm-e-ishq jab aa.uuñ
ki misl-e-ġhuncha sāz-e-yak-gulistāñ dil muhayyā ho
bajā.e daana ḳhirman yak-bayābāñ baiza-e-qumrī
mirā hāsil vo nusḳha hai ki jis se ḳhaak paidā ho
kare kyā sāz-e-bīnish vo shahīd-e-dard-āgāhī
jise mū-e-dimāġh-e-be-ḳhudī ḳhvāb-e-zuleḳhā ho
dil-e-jūñ-sham.a bahr-e-dāvat-e-nazzāra lāya.anī
nigah labrez-e-ashk o siina ma.amūr-e-tamannā ho
na dekheñ rū-e-yak-dil sard ġhair-az sham-e-kafūrī
ḳhudāyā is qadar bazm-e-'asad' garm-e-tamāshā ho
hazāroñ ḳhvāhisheñ aisī ki har ḳhvāhish pe dam nikle
bahut nikle mire armān lekin phir bhī kam nikle
Dare kyuuñ merā qātil kyā rahegā us kī gardan par
vo ḳhuuñ jo chashm-e-tar se umr bhar yuuñ dam-ba-dam nikle
nikalnā ḳhuld se aadam kā sunte aa.e haiñ lekin
bahut be-ābrū ho kar tire kūche se ham nikle
bharam khul jaa.e zālim tere qāmat kī darāzī kā
agar is turra-e-pur-pech-o-ḳham kā pech-o-ḳham nikle
magar likhvā.e koī us ko ḳhat to ham se likhvā.e
huī sub.h aur ghar se kaan par rakh kar qalam nikle
huī is daur meñ mansūb mujh se bāda-ashāmī
phir aayā vo zamāna jo jahāñ meñ jām-e-jam nikle
huī jin se tavaqqo ḳhastagī kī daad paane kī
vo ham se bhī ziyāda ḳhasta-e-teġh-e-sitam nikle
mohabbat meñ nahīñ hai farq jiine aur marne kā
usī ko dekh kar jiite haiñ jis kāfir pe dam nikle
kahāñ mai-ḳhāne kā darvāza 'ġhālib' aur kahāñ vaa.iz
par itnā jānte haiñ kal vo jaatā thā ki ham nikle
ho ga.ī hai ġhair kī shīrīñ-bayānī kārgar
ishq kā us ko gumāñ ham be-zabānoñ par nahīñ
zabt se matlab ba-juz vārastagī dīgar nahīñ
dāman-e-timsāl āb-e-ā.ina se tar nahīñ
bā.is-e-īzā hai barham-ḳhurdan-e-bazm-e-surūr
laḳht laḳht-e-shīsha-e-ba-shkasta juz nishtar nahīñ
dil ko iz.hār-e-suḳhan andāz-e-fat.h-ul-bāb hai
yaañ sarīr-e-ḳhāma ġhair-az-istikāk-e-dar nahīñ
hujūm-e-ġham se yaañ tak sar-nigūnī mujh ko hāsil hai
ki tār-e-dāman o tār-e-nazar meñ farq mushkil hai
rafū-e-zaḳhm se matlab hai lazzat zaḳhm-e-sozan kī
samajhiyo mat ki pās-e-dard se dīvāna ġhāfil hai
vo gul jis gulsitāñ meñ jalva-farmā.ī kare 'ġhālib'
chaTaknā ġhuncha-e-gul kā sadā-e-ḳhanda-e-dil hai
huā hai māne-e-āshiq-navāzī nāz-e-ḳhud-bīnī
takalluf-bar-taraf ā.īna-e-tam.īz haa.el hai
ba-sail-e-ashk laḳht-e-dil hai dāman-gīr mizhgāñ kā
ġharīq-e-bahr jūyā-e-ḳhas-o-ḳhāshāk-e-sāhil hai
bahā hai yaañ tak ashkoñ meñ ġhubār-e-kulfat-e-ḳhātir
ki chashm-e-tar meñ har ik pāra-e-dil pā-e-dar-gil hai
nikaltī hai tapish meñ bismiloñ kī barq kī shoḳhī
ġharaz ab tak ḳhayāl-e-garmī-e-raftār qātil hai
aa.ina zānū-e-fikr-e-iḳhtirā-e-jalva hai
tā-kujā ai āgahī rañg-e-tamāshā bāḳhtan
chashm-e-vā-gardīda āġhosh-e-vidā-e-jalva hai
husn-e-mah garche ba-hañgām-e-kamāl achchhā hai
us se merā mah-e-ḳhurshīd-jamāl achchhā hai
bosa dete nahīñ aur dil pe hai har lahza nigāh
jī meñ kahte haiñ ki muft aa.e to maal achchhā hai
aur bāzār se le aa.e agar TuuT gayā
sāġhar-e-jam se mirā jām-e-sifāl achchhā hai
be-talab deñ to mazā us meñ sivā miltā hai
vo gadā jis ko na ho ḳhū-e-savāl achchhā hai
un ke dekhe se jo aa jaatī hai muñh par raunaq
vo samajhte haiñ ki bīmār kā haal achchhā hai
dekhiye paate haiñ ushshāq butoñ se kyā faiz
ik barhaman ne kahā hai ki ye saal achchhā hai
ham-suḳhan tesha ne farhād ko shīrīñ se kiyā
jis tarah kā ki kisī meñ ho kamāl achchhā hai
qatra dariyā meñ jo mil jaa.e to dariyā ho jaa.e
kaam achchhā hai vo jis kā ki ma.aal achchhā hai
ḳhizr-sultāñ ko rakhe ḳhāliq-e-akbar sarsabz
shaah ke baaġh meñ ye taaza nihāl achchhā hai
ham ko ma.alūm hai jannat kī haqīqat lekin
dil ke ḳhush rakhne ko 'ġhālib' ye ḳhayāl achchhā hai
husn ġhamze kī kashākash se chhuTā mere ba.ad
baare ārām se haiñ ahl-e-jafā mere ba.ad
mansab-e-sheftagī ke koī qābil na rahā
huī māzūli-e-andāz-o-adā mere ba.ad
sham.a bujhtī hai to us meñ se dhuāñ uThtā hai
sho.ala-e-ishq siyah-posh huā mere ba.ad
ḳhuuñ hai dil ḳhaak meñ ahvāl-e-butāñ par ya.anī
un ke nāḳhun hue mohatāj-e-hinā mere ba.ad
dar-ḳhur-e-arz nahīñ jauhar-e-bedād ko jā
nigah-e-nāz hai surme se ḳhafā mere ba.ad
hai junūñ ahl-e-junūñ ke liye āġhosh-e-vidā.a
chaak hotā hai garebāñ se judā mere ba.ad
kaun hotā hai harīf-e-mai-e-mard-afgan-e-ishq
hai mukarrar lab-e-sāqī pe salā mere ba.ad
ġham se martā huuñ ki itnā nahīñ duniyā meñ koī
ki kare tāzīyat-e-mehr-o-vafā mere ba.ad
aa.e hai bekasī-e-ishq pe ronā 'ġhālib'
kis ke ghar jā.egā sailāb-e-balā mere ba.ad
thī nigah merī nihāñ-ḳhāna-e-dil kī naqqāb
be-ḳhatar jiite haiñ arbāb-e-riyā mere ba.ad
thā maiñ guldasta-e-ahbāb kī bandish kī giyāh
mutafarriq hue mere rufaqā mere ba.ad
huzūr-e-shāh meñ ahl-e-suḳhan kī āzmā.ish hai
chaman meñ ḳhush-navāyan-e-chaman kī āzmā.ish hai
qad o gesū meñ qais o kohkan kī āzmā.ish hai
jahāñ ham haiñ vahāñ dār-o-rasan kī āzmā.ish hai
kareñge kohkan ke hausle kā imtihān āḳhir
abhī us ḳhasta ke nerve tan kī āzmā.ish hai
nasīm-e-misr ko kyā pīr-e-kan.āñ kī havā-ḳhvāhī
use yūsuf kī bū-e-pairahan kī āzmā.ish hai
vo aayā bazm meñ dekho na kahiyo phir ki ġhāfil the
shakeb-o-sabr-e-ahl-e-anjuman kī āzmā.ish hai
rahe dil hī meñ tiir achchhā jigar ke paar ho behtar
ġharaz shust-e-but-e-nāvak-fagan kī āzmā.ish hai
nahīñ kuchh sub.ha-o-zunnār ke phande meñ gīrā.ī
vafādārī meñ shaiḳh o barhaman kī āzmā.ish hai
paḌā rah ai dil-e-vābasta betābī se kyā hāsil
magar phir tāb-e-zulf-e-pur-shikan kī āzmā.ish hai
rag-o-pai meñ jab utre zahr-e-ġham tab dekhiye kyā ho
abhī to talḳhī-e-kām-o-dahan kī āzmā.ish hai
vo āveñge mire ghar va.ada kaisā dekhnā 'ġhālib'
na.e fitnoñ meñ ab charḳh-e-kuhan kī āzmā.ish hai
ishrat-e-qatra hai dariyā meñ fanā ho jaanā
dard kā had se guzarnā hai davā ho jaanā
tujh se qismat meñ mirī sūrat-e-qufl-e-abjad
thā likhā baat ke bante hī judā ho jaanā
dil huā kasmakash-e-chāra-e-zehmat meñ tamām
miT gayā ghisne meñ is uqde kā vā ho jaanā
ab jafā se bhī haiñ mahrūm ham allāh allāh
is qadar dushman-e-arbāb-e-vafā ho jaanā
zo.af se girya mubaddal ba-dam-e-sard huā
bāvar aayā hameñ paanī kā havā ho jaanā
dil se miTnā tirī añgusht-e-hinā.ī kā ḳhayāl
ho gayā gosht se nāḳhun kā judā ho jaanā
hai mujhe abr-e-bahārī kā baras kar khulnā
rote rote ġham-e-furqat meñ fanā ho jaanā
gar nahīñ nik.hat-e-gul ko tire kūche kī havas
kyuuñ hai gard-e-rah-e-jaulān-e-sabā ho jaanā
baḳhshe hai jalva-e-gul zauq-e-tamāshā 'ġhālib'
chashm ko chāhiye har rañg meñ vā ho jaanā
tā ki tujh par khule ejāz-e-havā-e-saiqal
dekh barsāt meñ sabz aa.ine kā ho jaanā
jab ba-taqrīb-e-safar yaar ne mahmil bāñdhā
tapish-e-shauq ne har zarre pe ik dil bāñdhā
ahl-e-bīnash ne ba-hairat-kada-e-shoḳhi-e-nāz
jauhar-e-ā.ina ko tūti-e-bismil bāñdhā
yaas o ummīd ne yak-arbada maidāñ māñgā
ijz-e-himmat ne tilism-e-dil-e-sā.il bāñdhā
na bañdhe tishnagi-e-zauq ke mazmūñ 'ġhālib'
garche dil khol ke dariyā ko bhī sāhil bāñdhā
istilāhāt-e-asīrān-e-taġhāful mat pūchh
jo girah aap na kholī use mushkil bāñdhā
yaar ne tishnagī-e-shauq ke mazmūñ chāhe
ham ne dil khol ke dariyā ko bhī sāhil bāñdhā
tapish-e-ā.īna parvāz-e-tamannā laa.ī
nāma-e-shauq ba-hāl-e-dil-e-bismil bāñdhā
diida tā-dil hai yāk-ā.īna charāġhāñ kis ne
ḳhalvat-e-nāz pe pairāya-e-mahfil bāñdhā
nā-umīdī ne ba-taqrīb-e-mazāmīn-e-ḳhumār
kūcha-e-mauj ko ḳhamyāza-e-sāhil bāñdhā
mutrib-e-dil ne mire tār-e-nafas se 'ġhālib'
saaz par rishta pa.e naġhma-e-'bedil' bāñdhā
jab tak dahān-e-zaḳhm na paidā kare koī
mushkil ki tujh se rāh-e-suḳhan vā kare koī
aalam ġhubār-e-vahshat-e-majnūñ hai sar-ba-sar
kab tak ḳhayāl-e-turra-e-lailā kare koī
afsurdagī nahīñ tarab-inshā-e-iltifāt
haañ dard ban ke dil meñ magar jā kare koī
rone se ai nadīm malāmat na kar mujhe
āḳhir kabhī to uqda-e-dil vā kare koī
chāk-e-jigar se jab rah-e-pursish na vā huī
kyā fā.eda ki jaib ko rusvā kare koī
laḳht-e-jigar se hai rag-e-har-ḳhār shāḳh-e-gul
tā chand bāġh-bāni-e-sahrā kare koī
nākāmi-e-nigāh hai barq-e-nazārā-soz
tū vo nahīñ ki tujh ko tamāshā kare koī
har sañg o ḳhisht hai sadaf-e-gauhar-e-shikast
nuqsāñ nahīñ junūñ se jo saudā kare koī
sar bar huī na vāda-e-sabr-āzmā se umr
fursat kahāñ ki terī tamannā kare koī
hai vahshat-e-tabī.at-e-ījād yās-ḳhez
ye dard vo nahīñ ki na paidā kare koī
bekāri-e-junūñ ko hai sar pīTne kā shuġhl
jab haath TuuT jaa.eñ to phir kyā kare koī
husn-e-faroġh-e-shamma-e-suḳhan duur hai 'asad'
pahle Dil-e-gudāḳhta paidā kare koī
vahshat kahāñ ki be-ḳhudī inshā kare koī
hastī ko lafz-e-m.ani-e-anqā kare koī
jo kuchh hai mahv-e-shoḳhi-e-abrū-e-yār hai
āñkhoñ ko rakh ke taaq pe dekhā kare koī
arz-e-sarishk par hai fazā-e-zamāna tañg
sahrā kahāñ ki dāvat-e-dariyā kare koī
vo shoḳh apne husn pe maġhrūr hai 'asad'
dikhlā ke us ko aa.ina toḌā kare koī
jahāñ terā naqsh-e-qadam dekhte haiñ
ḳhayābāñ ḳhayābāñ iram dekhte haiñ
dil-āshuftagāñ ḳhāl-e-kunj-e-dahan ke
suvaidā meñ sair-e-adam dekhte haiñ
tire sarv-qāmat se ik qadd-e-ādam
qayāmat ke fitne ko kam dekhte haiñ
tamāshā ki ai mahv-e-ā.īna-dārī
tujhe kis tamannā se ham dekhte haiñ
surāġh-e-taf-e-nāla le dāġh-e-dil se
ki shab-rau kā naqsh-e-qadam dekhte haiñ
banā kar faqīroñ kā ham bhes 'ġhālib'
tamāshā-e-ahl-e-karam dekhte haiñ
kisū ko za-ḳhud rasta kam dekhte haiñ
ki aahū ko pāband-e-ram dekhte haiñ
ḳhat-e-laḳht-e-dil yak-qalam dekhte haiñ
mizha ko javāhar raqam dekhte haiñ
jis bazm meñ tū naaz se guftār meñ aave
jaañ kālbad-e-sūrat-e-dīvār meñ aave
saa.e kī tarah saath phireñ sarv o sanobar
tū is qad-e-dilkash se jo gulzār meñ aave
tab nāz-e-girāñ mā.igi-e-ashk bajā hai
jab laḳht-e-jigar dīda-e-ḳhūñ-bār meñ aave
de mujh ko shikāyat kī ijāzat ki sitamgar
kuchh tujh ko mazā bhī mire āzār meñ aave
us chashm-e-fusūñ-gar kā agar paa.e ishāra
tuutī kī tarah ā.īna guftār meñ aave
kāñToñ kī zabāñ suukh ga.ī pyaas se yā rab
ik ābla-pā vādi-e-pur-ḳhār meñ aave
mar jā.ūñ na kyuuñ rashk se jab vo tan-e-nāzuk
āġhosh-e-ḳham-e-halqa-e-zunnār meñ aave
ġhārat-gari-e-nāmūsh na ho gar havas-e-zar
kyuuñ shāhid-e-gul baaġh se bāzār meñ aave
tab chāk-e-garebāñ kā mazā hai dil-e-nālāñ
jab ik nafas uljhā huā har taar meñ aave
ātish-kada hai siina mirā rāz-e-nihāñ se
ai vaa.e agar māriz-e-iz.hār meñ aave
ganjīna-e-ma.anī kā tilism us ko samajhiye
jo lafz ki 'ġhālib' mire ash.ār meñ aave
jis jā nasīm shānā-kash-e-zulf-e-yār hai
naafā dimāġh-e-āhu-e-dasht-e-tatār hai
kis kā surāġh jalva hai hairat ko ai ḳhudā
ā.īna farsh-e-shash-jahat-e-intizār hai
hai zarra zarra tañgi-e-jā se ġhubār-e-shauq
gar daam ye hai vus.at-e-sahrā shikār hai
dil mudda.ī o diida banā mudda.ā-alaih
nazzāre kā muqaddama phir rū-ba-kār hai
chhiḌke hai shabnam ā.īna-e-barg-e-gul par aab
ai andalīb vaqt-e-vadā-e-bahār hai
pach aa paḌī hai vāda-e-dil-dār kī mujhe
vo aa.e yā na aa.e pe yaañ intizār hai
be-parda sū-e-vādi-e-majnūñ guzar na kar
har zarra ke naqāb meñ dil be-qarār hai
ai andalīb yak kaf-e-ḳhas bahr-e-āshyāñ
tūfān-e-āmad āmad-e-fasl-e-bahār hai
dil mat gañvā ḳhabar na sahī sair hī sahī
ai be-dimāġh ā.īna timsāl-dār hai
ġhaflat kafīl-e-umr o 'asad' zāmin-e-nashāt
ai marg-e-nā-gahāñ tujhe kyā intizār hai
jis zaḳhm kī ho saktī ho tadbīr rafū kī
likh dījiyo yā rab use qismat meñ adū kī
achchhā hai sar-añgusht-e-hinā.ī kā tasavvur
dil meñ nazar aatī to hai ik buuñd lahū kī
kyuuñ Darte ho ushshāq kī be-hauslagī se
yaañ to koī suntā nahīñ fariyād kisū kī
dashne ne kabhī muñh na lagāyā ho jigar ko
ḳhanjar ne kabhī baat na pūchhī ho gulū kī
sad-haif vo nākām ki ik umr se 'ġhālib'
hasrat meñ rahe ek but-e-arbada-jū kī
go zindagi-e-zāhid-e-be-chāra abas hai
itnā hai ki rahtī to hai tadbīr vazū kī
junūñ kī dast-gīrī kis se ho gar ho na uryānī
garebāñ-chāk kā haq ho gayā hai merī gardan par
ba-rañg-e-kāġhaz-e-ātish-zada nairañg-e-betābī
hazār ā.īna dil bāñdhe hai bāl-e-yak-tapīdan par
falak se ham ko aish-e-rafta kā kyā kyā taqāzā hai
matā-e-burda ko samjhe hue haiñ qarz rahzan par
ham aur vo be-sabab rañj-āshnā dushman ki rakhtā hai
shuā-e-mehr se tohmat nigah kī chashm-e-rauzan par
fanā ko sauñp gar mushtāq hai apnī haqīqat kā
faroġh-e-tāla-e-ḳhāshāk hai mauqūf gulḳhan par
'asad' bismil hai kis andāz kā qātil se kahtā hai
ki mashq-e-nāz kar ḳhūn-e-do-ālam merī gardan par
fusūn-e-yak-dilī hai lazzat-e-bedād dushman par
ki vajd-e-barq juuñ parvāna bāl-afshāñ hai ḳhirman par
takalluf ḳhār-ḳhār-e-iltimās-e-be-qarārī hai
ki rishta bāñdhtā hai pairahan añgusht-e-sozan par
ye kyā vahshat hai ai dīvāne pesh-az-marg vāvailā
rakkhī be-jā binā-e-ḳhāna-e-zanjīr-e-shevan par
junūñ tohmat-kash-e-taskīñ na ho gar shādmānī kī
namak-pāsh-e-ḳharāsh-e-dil hai lazzat zindagānī kī
kashākash-hā-e-hastī se kare kyā sa.i-e-āzādī
huī zanjīr mauj-e-āb ko fursat ravānī kī
pas-az-murdan bhī dīvāna ziyārat-gāh-e-tiflāñ hai
sharār-e-sañg ne turbat pe merī gul-fishānī kī
juz qais aur koī na aayā ba-rū-e-kār
sahrā magar ba-tañgi-e-chashm-e-hasūd thā
āshuftagī ne naqsh-e-suvaidā kiyā durust
zāhir huā ki daaġh kā sarmāya duud thā
thā ḳhvāb meñ ḳhayāl ko tujh se muāmla
jab aañkh khul ga.ī na ziyāñ thā na suud thā
letā huuñ maktab-e-ġham-e-dil meñ sabaq hanūz
lekin yahī ki raft gayā aur buud thā
Dhāñpā kafan ne dāġh-e-uyūb-e-barahnagī
maiñ varna har libās meñ nañg-e-vajūd thā
teshe baġhair mar na sakā kohkan 'asad'
sargashta-e-ḳhumār-e-rusūm-o-quyūd thā
aalam jahāñ ba-arz-e-bisāt-e-vajūd thā
juuñ sub.h chāk-e-jeb mujhe tār-o-pūd thā
bāzī-ḳhur-e-fareb hai ahl-e-nazar kā zauq
hañgāma garm-e-hairat-e-būd-o-nabūd thā
aalam tilism-e-shahr-e-ḳhamoshī hai sar-basar
yā maiñ ġharīb-e-kishvar-e-guft-o-shunūd thā
tañgī rafīq-e-rah thī adam yā vajūd thā
merā safar ba-tāla-e-chashm-e-hasūd thā
tū yak-jahāñ qamāsh-e-havas jam.a kar ki maiñ
hairat-matā-e-ālam-e-nuqsān-o-sūd thā
gardish-muhīt-e-zulm rahā jis qadar falak
maiñ pā.emāl-e-ġhamza-e-chashm-e-kabūd thā
pūchhā thā garche yaar ne ahvāl-e-dil magar
kis ko dimāġh-e-minnat-e-guft-o-shunūd thā
ḳhur shabnam-āshnā na huā varna maiñ 'asad'
sar-tā-qadam guzārish-e-zauq-e-sujūd thā
kab vo suntā hai kahānī merī
aur phir vo bhī zabānī merī
ḳhalish-e-ġhamza-e-ḳhūñ-rez na pūchh
dekh ḳhūnāba-fishānī merī
kyā bayāñ kar ke mirā ro.eñge yaar
magar āshufta-bayānī merī
huuñ za-ḳhud rafta-e-baidā-e-ḳhayāl
bhuul jaanā hai nishānī merī
mutaqābil hai muqābil merā
ruk gayā dekh ravānī merī
qadr-e-sañg-e-sar-e-rah rakhtā huuñ
saḳht arzāñ hai girānī merī
gard-bād-e-rah-e-betābī huuñ
sarsar-e-shauq hai baanī merī
dahan us kā jo na mālūm huā
khul ga.ī hech madānī merī
kar diyā zo.af ne aajiz 'ġhālib'
nañg-e-pīrī hai javānī merī
kabhī nekī bhī us ke jī meñ gar aa jaa.e hai mujh se
jafā.eñ kar ke apnī yaad sharmā jaa.e hai mujh se
ḳhudāyā jazba-e-dil kī magar tāsīr ulTī hai
ki jitnā khīñchtā huuñ aur khiñchtā jaa.e hai mujh se
vo bad-ḳhū aur merī dāstān-e-ishq tūlānī
ibārat muḳhtasar qāsid bhī ghabrā jaa.e hai mujh se
udhar vo bad-gumānī hai idhar ye nā-tavānī hai
na pūchhā jaa.e hai us se na bolā jaa.e hai mujh se
sambhalne de mujhe ai nā-ummīdī kyā qayāmat hai
ki dāmān-e-ḳhayāl-e-yār chhūTā jaa.e hai mujh se
takalluf bartaraf nazzārgī meñ bhī sahī lekin
vo dekhā jaa.e kab ye zulm dekhā jaa.e hai mujh se
hue haiñ paañv hī pahle nabard-e-ishq meñ zaḳhmī
na bhāgā jaa.e hai mujh se na Thahrā jaa.e hai mujh se
qayāmat hai ki hove mudda.ī kā ham-safar 'ġhālib'
vo kāfir jo ḳhudā ko bhī na sauñpā jaa.e hai mujh se
kahūñ jo haal to kahte ho mudda.ā kahiye
tumhīñ kaho ki jo tum yuuñ kaho to kyā kahiye
na kahiyo ta.an se phir tum ki ham sitamgar haiñ
mujhe to ḳhū hai ki jo kuchh kaho bajā kahiye
vo neshtar sahī par dil meñ jab utar jaave
nigāh-e-nāz ko phir kyuuñ na āshnā kahiye
nahīñ zarīya-e-rāhat jarāhat-e-paikāñ
vo zaḳhm-e-teġh hai jis ko ki dil-kushā kahiye
jo mudda.ī bane us ke na mudda.ī baniye
jo nā-sazā kahe us ko na nā-sazā kahiye
kahīñ haqīqat-e-jāñ-kāhī-e-maraz likhiye
kahīñ musībat-e-nā-sāzī-e-davā kahiye
kabhī shikāyat-e-ranj-e-girāñ-nashīñ kiije
kabhī hikāyat-e-sabr-e-gurez-pā kahiye
rahe na jaan to qātil ko ḳhūñ-bahā diije
kaTe zabān to ḳhanjar ko marhabā kahiye
nahīñ nigār ko ulfat na ho nigār to hai
ravānī-e-ravish o mastī-e-adā kahiye
nahīñ bahār ko fursat na ho bahār to hai
tarāvat-e-chaman o ḳhūbī-e-havā kahiye
safīna jab ki kināre pe aa lagā 'ġhālib'
ḳhudā se kyā sitam-o-jaur-e-nā-ḳhudā kahiye
kī vafā ham se to ġhair is ko jafā kahte haiñ
hotī aa.ī hai ki achchhoñ ko burā kahte haiñ
aaj ham apnī pareshāni-e-ḳhātir un se
kahne jaate to haiñ par dekhiye kyā kahte haiñ
agle vaqtoñ ke haiñ ye log inheñ kuchh na kaho
jo mai o naġhma ko andoh-rubā kahte haiñ
dil meñ aa jaa.e hai hotī hai jo fursat ġhash se
aur phir kaun se naale ko rasā kahte haiñ
hai par-e-sarhad-e-idrāk se apnā masjūd
qible ko ahl-e-nazar qibla-numā kahte haiñ
pā-e-afgār pe jab se tujhe rahm aayā hai
ḳhār-e-rah ko tire ham mehr-e-giyā kahte haiñ
ik sharar dil meñ hai us se koī ghabrā.egā kyā
aag matlūb hai ham ko jo havā kahte haiñ
dekhiye laatī hai us shoḳh kī naḳhvat kyā rañg
us kī har baat pe ham nām-e-ḳhudā kahte haiñ
'vahshat' o 'sheftā' ab marsiya kahveñ shāyad
mar gayā 'ġhālib'-e-āshufta-navā kahte haiñ
kisī ko de ke dil koī navā-sañj-e-fuġhāñ kyuuñ ho
na ho jab dil hī siine meñ to phir muñh meñ zabāñ kyuuñ ho
vo apnī ḳhū na chhoḌeñge ham apnī vaz.a kyuuñ chhoḌeñ
subuk-sar ban ke kyā pūchheñ ki ham se sargirāñ kyuuñ ho
kiyā ġham-ḳhvār ne rusvā lage aag is mohabbat ko
na laave taab jo ġham kī vo merā rāz-dāñ kyuuñ ho
vafā kaisī kahāñ kā ishq jab sar phoḌnā Thahrā
to phir ai sañg-dil terā hī sañg-e-āstāñ kyuuñ ho
qafas meñ mujh se rūdād-e-chaman kahte na Dar hamdam
girī hai jis pe kal bijlī vo merā āshiyāñ kyuuñ ho
ye kah sakte ho ham dil meñ nahīñ haiñ par ye batlāo
ki jab dil meñ tumhīñ tum ho to āñkhoñ se nihāñ kyuuñ ho
ġhalat hai jazb-e-dil kā shikva dekho jurm kis kā hai
na khīñcho gar tum apne ko kashākash darmiyāñ kyuuñ ho
ye fitna aadmī kī ḳhāna-vīrānī ko kyā kam hai
hue tum dost jis ke dushman us kā āsmāñ kyuuñ ho
yahī hai āzmānā to satānā kis ko kahte haiñ
adū ke ho liye jab tum to merā imtihāñ kyuuñ ho
kahā tum ne ki kyuuñ ho ġhair ke milne meñ rusvā.ī
bajā kahte ho sach kahte ho phir kahiyo ki haañ kyuuñ ho
nikālā chāhtā hai kaam kyā ta.anoñ se tū 'ġhālib'
tire be-mehr kahne se vo tujh par mehrbāñ kyuuñ ho
koh ke hoñ bār-e-ḳhātir gar sadā ho jā.iye
be-takalluf ai sharār-e-jasta kyā ho jā.iye
baiza-āsā nañg-e-bāl-o-par hai ye kunj-e-qafas
az-sar-e-nau zindagī ho gar rihā ho jā.iye
vus.at-e-mashrab niyāz-e-kulfat-e-vahshat 'asad'
yak-bayābāñ sāya-e-bāl-e-humā ho jā.iye
koī din gar zindagānī aur hai
apne jī meñ ham ne Thānī aur hai
ātish-e-dozaḳh meñ ye garmī kahāñ
soz-e-ġham-hā-e-nihānī aur hai
bār-hā dekhī haiñ un kī ranjisheñ
par kuchh ab ke sargirānī aur hai
de ke ḳhat muñh dekhtā hai nāma-bar
kuchh to paiġhām-e-zabānī aur hai
qāta-e-emār hai aksar nujūm
vo balā-e-āsmānī aur hai
ho chukīñ 'ġhālib' balā.eñ sab tamām
ek marg-e-nā-gahānī aur hai
kyūñkar us but se rakhūñ jaan aziiz
kyā nahīñ hai mujhe īmān aziiz
dil se niklā pe na niklā dil se
hai tire tiir kā paikān aziiz
taab laa.e hī banegī 'ġhālib'
vāqi.a saḳht hai aur jaan aziiz
lāġhar itnā huuñ ki gar tū bazm meñ jā de mujhe
merā zimma dekh kar gar koī batlā de mujhe
kyā ta.ajjub hai jo us ko dekh kar aa jaa.e rahm
vaañ talak koī kisī hiile se pahuñchā de mujhe
muñh na dikhlāve na dikhlā par ba-andāz-e-itāb
khol kar parda zarā āñkheñ hī dikhlā de mujhe
yaañ talak merī giraftārī se vo ḳhush hai ki maiñ
zulf gar ban jā.ūñ to shāne meñ uljhā de mujhe
lāzim thā ki dekho mirā rastā koī din aur
tanhā ga.e kyuuñ ab raho tanhā koī din aur
miT jā.egā sar gar tirā patthar na ghisegā
huuñ dar pe tire nāsiya-farsā koī din aur
aa.e ho kal aur aaj hī kahte ho ki jā.ūñ
maanā ki hamesha nahīñ achchhā koī din aur
jaate hue kahte ho qayāmat ko mileñge
kyā ḳhuub qayāmat kā hai goyā koī din aur
haañ ai falak-e-pīr javāñ thā abhī aarif
kyā terā bigaḌtā jo na martā koī din aur
tum māh-e-shab-e-chār-dahum the mire ghar ke
phir kyuuñ na rahā ghar kā vo naqshā koī din aur
tum kaun se the aise khare dād-o-sitad ke
kartā malak-ul-maut taqāzā koī din aur
mujh se tumheñ nafrat sahī nayyar se laḌā.ī
bachchoñ kā bhī dekhā na tamāshā koī din aur
guzrī na ba-har-hāl ye muddat ḳhush o nā-ḳhush
karnā thā javāñ-marg guzārā koī din aur
nādāñ ho jo kahte ho ki kyuuñ jiite haiñ 'ġhālib'
qismat meñ hai marne kī tamannā koī din aur
lab-e-īsā kī jumbish kartī hai gahvāra-jumbānī
qayāmat kushta-e-la.al-e-butāñ kā ḳhvāb-e-sañgīñ hai
bayābān-e-fanā hai bād-e-sahrā-e-talab 'ġhālib'
pasīna tausan-e-himmat to sail-e-ḳhāna-e-zīñ hai
ziyārat-kada huuñ dil-āzurdagāñ kā
hama nā-umīdī hama bad-gumānī
maiñ dil huuñ fareb-e-vafā-ḳhurdagāñ kā
shaguftan kamīñ-gāh-e-taqrīb-jūī
tasavvur huuñ be-mojib āzurdagāñ kā
ġharīb-e-sitam-dīdah-e-bāz-gashtan
suḳhan huuñ suḳhan bar lab-āvurdagāñ kā
sarāpā yak-ā.īña-dār-e-shikastan
irāda huuñ yak-ālam-afsurdagāñ kā
ba-sūrat takalluf ba-ma.anī ta.assuf
'asad' maiñ tabassum huuñ pazhmurdagāñ kā
lo ham marīz-e-ishq ke bīmār-dār haiñ
achchhā agar na ho to masīhā kā kyā ilaaj
luuñ vaam baḳht-e-ḳhufta se yak-ḳhvāb-e-ḳhush vale
'ġhālib' ye ḳhauf hai ki kahāñ se adā karūñ
ḳhush vahshate ki arz-e-junūn-e-fanā karūñ
juuñ gard-e-rāh jāma-e-hastī qabā karūñ
aa ai bahār-e-nāz ki tere ḳhirām se
dastār gird-e-shāḳh-e-gul-e-naqsh-e-pā karūñ
ḳhush uftādgī ki ba-sahrā-e-intizār
juuñ jaada gard-e-rah se nigah surma-sā karūñ
sabr aur ye adā ki dil aave asīr-e-chāk
dard aur ye kamīñ ki rah-e-nāla vā karūñ
vo be-dimāġh-e-minnat-e-iqbāl huuñ ki maiñ
vahshat ba-dāġh-e-sāya-e-bāl-e-humā karūñ
vo iltimās-e-lazzat-e-be-dād huuñ ki maiñ
teġh-e-sitam ko pusht-e-ḳham-e-iltijā karūñ
vo rāz-e-nāla huuñ ki ba-sharh-e-nigāh-e-ajz
afshāñ ġhubār-e-surma se fard-e-sadā karūñ
mahram nahīñ hai tū hī navā-hā-e-rāz kā
yaañ varna jo hijāb hai parda hai saaz kā
rañg-e-shikasta sub.h-e-bahār-e-nazāra hai
ye vaqt hai shaguftan-e-gul-hā-e-nāz kā
tū aur sū-e-ġhair nazar-hā-e-tez tez
maiñ aur dukh tirī mizha-hā-e-darāz kā
sarfa hai zabt-e-āh meñ merā vagarna meñ
to.ama huuñ ek hī nafas-e-jāñ-gudāz kā
haiñ bas-ki josh-e-bāda se shīshe uchhal rahe
har gosha-e-bisāt hai sar shīsha-bāz kā
kāvish kā dil kare hai taqāzā ki hai hunūz
nāḳhun pe qarz is girah-e-nīm-bāz kā
tārāj-e-kāvish-e-ġham-e-hijrāñ huā 'asad'
siina ki thā dafīna gohar-hā-e-rāz kā
maiñ aur bazm-e-mai se yuuñ tishna-kām aa.uuñ
gar maiñ ne kī thī tauba saaqī ko kyā huā thā
hai ek tiir jis meñ donoñ chhide paḌe haiñ
vo din ga.e ki apnā dil se jigar judā thā
darmāndagī meñ 'ġhālib' kuchh ban paḌe to jānūñ
jab rishta be-girah thā nāḳhun girah-kushā thā
maiñ unheñ chheḌūñ aur kuchh na kaheñ
chal nikalte jo mai piye hote
qahr ho yā balā ho jo kuchh ho
kaash ke tum mire liye hote
merī qismat meñ ġham gar itnā thā
dil bhī yā-rab ka.ī diye hote
aa hī jaatā vo raah par 'ġhālib'
koī din aur bhī jiye hote
mat mardumak-e-dīda meñ samjho ye nigāheñ
haiñ jam.a suvaidā-e-dil-e-chashm meñ aaheñ
kis dil pe hai azm-e-saf-e-mizhgān-e-ḳhud-ārā
ā.īne ke pāyāb se utrī haiñ sipāheñ
dair-o-haram ā.īna-e-takrār-e-tamannā
vāmāñdagī-e-shauq tarāshe hai panāheñ
juuñ mardumak-e-chashm se hoñ jam.a nigāheñ
ḳhvābīda ba-hairat-kada-e-dāġh haiñ aaheñ
phir halqa-e-kākul meñ paḌīñ diid kī rāheñ
juuñ duud farāham huiiñ rauzan meñ nigāheñ
paayā sar-e-har-zarra jigar-gosha-e-vahshat
haiñ daaġh se ma.amūr shaqā.iq kī kulāheñ
ye matl.a 'asad' jauhar-e-afsūn-e-suḳhan ho
gar arz-e-tapāk-e-jigar-e-soḳhta chāheñ
hairat-kash-e-yak-jalva-e-ma.anī haiñ nigāheñ
khīñchūñ huuñ suvaidā-e-dil-e-chashm se aa.heñ
mehrbāñ ho ke bulā lo mujhe chāho jis vaqt
maiñ gayā vaqt nahīñ huuñ ki phir aa bhī na sakūñ
zo.af meñ tāna-e-aġhyār kā shikva kyā hai
baat kuchh sar to nahīñ hai ki uThā bhī na sakūñ
zahr miltā hī nahīñ mujh ko sitamgar varna
kyā qasam hai tire milne kī ki khā bhī na sakūñ
is qadar zabt kahāñ hai kabhī aa bhī na sakūñ
sitam itnā to na kiije ki uThā bhī na sakūñ
lag ga.ī aag agar ghar ko to andesha kyā
sho.ala-e-dil to nahīñ hai ki bujhā bhī na sakūñ
tum na aaoge to marne kī haiñ sau tadbīreñ
maut kuchh tum to nahīñ ho ki bulā bhī na sakūñ
hañs ke bulvā.iye miT jā.egā sab dil kā gila
kyā tasavvur hai tumhārā ki miTā bhī na sakūñ
miltī hai ḳhū-e-yār se naar iltihāb meñ
kāfir huuñ gar na miltī ho rāhat azaab meñ
kab se huuñ kyā batā.ūñ jahān-e-ḳharāb meñ
shab-hā-e-hijr ko bhī rakhūñ gar hisāb meñ
tā phir na intizār meñ niiñd aa.e umr bhar
aane kā ahd kar ga.e aa.e jo ḳhvāb meñ
qāsid ke aate aate ḳhat ik aur likh rakhūñ
maiñ jāntā huuñ jo vo likheñge javāb meñ
mujh tak kab un kī bazm meñ aatā thā daur-e-jām
saaqī ne kuchh milā na diyā ho sharāb meñ
jo munkir-e-vafā ho fareb us pe kyā chale
kyuuñ bad-gumāñ huuñ dost se dushman ke baab meñ
maiñ muztarib huuñ vasl meñ ḳhauf-e-raqīb se
Daalā hai tum ko vahm ne kis pech-o-tāb meñ
maiñ aur hazz-e-vasl ḳhudā-sāz baat hai
jaañ nazr denī bhuul gayā iztirāb meñ
hai tevrī chaḌhī huī andar naqāb ke
hai ik shikan paḌī huī tarf-e-naqāb meñ
lākhoñ lagāo ek churānā nigāh kā
lākhoñ banāv ek bigaḌnā itaab meñ
vo naala dil meñ ḳhas ke barābar jagah na paa.e
jis naala se shigāf paḌe āftāb meñ
vo sehr mudd.ā-talabī meñ na kaam aa.e
jis sehr se safīna ravāñ ho sarāb meñ
'ġhālib' chhuTī sharāb par ab bhī kabhī kabhī
piitā huuñ roz-e-abr o shab-e-māhtāb meñ
mirī hastī fazā-e-hairat ābād-e-tamannā hai
jise kahte haiñ naala vo usī aalam kā anqā hai
ḳhizāñ kyā fasl-e-gul kahte haiñ kis ko koī mausam ho
vahī ham haiñ qafas hai aur mātam bāl-o-par kā hai
vafā-e-dilbarāñ hai ittifāqī varna ai hamdam
asar fariyād-e-dil-hā-e-hazīñ kā kis ne dekhā hai
na laa.ī shoḳhi-e-andesha tāb-e-rañj-e-naumīdī
kaf-e-afsos milnā ahd-e-tajdīd-e-tamannā hai
na sove ābloñ meñ gar sirishk-e-dīda-e-nam se
ba-jaulāñ-gāh-e-naumīdī nigāh-e-ājizāñ pā hai
ba-saḳhtī-hā-e-qaid-e-zindagī mālūm āzādī
sharar bhī said-e-dām-e-rishta-e-rag-hā-e-ḳhārā hai
taġhāful-mashrabī se nā-tamāmī bas-ki paidā hai
nigāh-e-nāz chashm-e-yār meñ zunnār-e-mīnā hai
tasarruf vahshiyoñ meñ hai tasavvur-hā-e-majnūñ kā
savād-e-chashm-e-āhū aks-e-ḳhāl-e-rū-e-lailā hai
mohabbat tarz-e-paivand-e-nihāl-e-dostī jaane
davīdan resha saañ muft-e-rag-e-ḳhvāb-e-zuleḳhā hai
kiyā yak-sar gudāz-e-dil niyāz-e-joshish-e-hasrat
suvaidā nusḳha-e-tah-bandi-e-dāġh-e-tamannā hai
hujūm-e-rezish-e-ḳhūñ ke sabab rañg uḌ nahīñ saktā
hinā-e-panja-e-saiyyād murġh-e-rishta bar-pā hai
asar soz-e-mohabbat kā qayāmat be-muhābā hai
ki rag se sañg meñ tuḳhm-e-sharar kā resha paidā hai
nihāñ hai gauhar-e-maqsūd jeb-e-ḳhud-shanāsī meñ
ki yaañ ġhavvās hai timsāl aur ā.īna dariyā hai
azīzo zikr-e-vasl-e-ġhair se mujh ko na bahlāo
ki yaañ afsūn-e-ḳhvāb afsāna-e-ḳhvāb-e-zulaiḳhā hai
tasavvur bahr-e-taskīn-e-tapīdan-hā-e-tifl-e-dil
ba-bāġh-e-rañg-hā-e-rafta gul-chīn-e-tamāshā hai
ba-sa.i-e-ġhair hai qat-e-libās-e-ḳhāna-vīrānī
ki nāz-e-jāda-e-rah rishta-e-dāmān-e-sahrā hai
muzhda ai zauq-e-asīrī ki nazar aatā hai
dām-e-ḳhālī qafas-e-murġh-e-giraftār ke paas
jigar-e-tishna-e-āzār tasallī na huā
jū-e-ḳhūñ ham ne bahā.ī bun-e-har ḳhaar ke paas
muñd ga.iiñ kholte hī kholte āñkheñ hai hai
ḳhuub vaqt aa.e tum is āshiq-e-bīmār ke paas
maiñ bhī ruk ruk ke na martā jo zabāñ ke badle
dashna ik tez sā hotā mire ġham-ḳhvār ke paas
dahan-e-sher meñ jā baiThe lekin ai dil
na khaḌe ho jiye ḳhūbān-e-dil-āzār ke paas
dekh kar tujh ko chaman bas-ki numū kartā hai
ḳhud-ba-ḳhud pahuñche hai gul gosha-e-dastār ke paas
mar gayā phoḌ ke sar 'ġhālib'-e-vahshī hai hai
baiThnā us kā vo aa kar tirī dīvār ke paas
na gul-e-naġhma huuñ na parda-e-sāz
maiñ huuñ apnī shikast kī āvāz
tū aur ārā.ish-e-ḳham-e-kākul
maiñ aur andesha-hā-e-dūr-darāz
lāf-e-tamkīñ fareb-e-sāda-dilī
ham haiñ aur rāz-hā-e-sīna-gudāz
huuñ giraftār-e-ulfat-e-sayyād
varna baaqī hai tāqat-e-parvāz
vo bhī din ho ki us sitamgar se
naaz khīñchūñ bajā.e hasrat-e-nāz
nahīñ dil meñ mire vo qatra-e-ḳhūñ
jis se mizhgāñ huī na ho gul-bāz
ai tirā ġhamza yak-qalam-añgez
ai tirā zulm sar-ba-sar andāz
tū huā jalva-gar mubārak ho
rezish-e-sajda-e-jabīn-e-niyāz
mujh ko pūchhā to kuchh ġhazab na huā
maiñ ġharīb aur tū ġharīb-navāz
'asad'-ullāh ḳhaañ tamām huā
ai dareġhā vo rind-e-shāhid-bāz
na leve gar ḳhas-e-jauhar tarāvat sabza-e-ḳhat se
lagā.e ḳhāna-e-ā.īna meñ rū-e-nigār ātish
faroġh-e-husn se hotī hai hall-e-mushkil-e-āshiq
na nikle sham.a ke pā se nikāle gar na ḳhaar ātish
sharar hai rañg ba.ad iz.hār-e-tāb-e-jalva-e-tamkīñ
kare hai sañg par ḳhurshīd āb-e-rū-e-kār ātish
panāve be-gudāz-e-mom rabt-e-paikar-ārā.ī
nikāle kyā nihāl-e-sham.a be-tuḳhm-e-sharār ātish
ḳhayāl-e-dūd thā sar-josh-e-saudā-e-ġhalat-fahmī
agar rakhtī na ḳhākistar-nashīnī kā ġhubār ātish
havā-e-par-fishānī barq-e-ḳhirman-hā-e-ḳhātir hai
ba-bāl-e-sho.ala-e-betāb hai parvāna-zār ātish
nahīñ barq-o-sharar juz vahshat-e-zabt-e-tapīdan-hā
bilā gardān-e-be-parvā ḳharāmī-hā-e-yār ātish
dhueñ se aag ke ik abr-e-dariyā-bār ho paidā
'asad' haidar-parastoñ se agar hove do-chār ātish
na thā kuchh to ḳhudā thā kuchh na hotā to ḳhudā hotā
Duboyā mujh ko hone ne na hotā maiñ to kyā hotā
huā jab ġham se yuuñ be-his to ġham kyā sar ke kaTne kā
na hotā gar judā tan se to zaanū par dharā hotā
huī muddat ki 'ġhālib' mar gayā par yaad aatā hai
vo har ik baat par kahnā ki yuuñ hotā to kyā hotā
nahīñ hai zaḳhm koī baḳhiye ke dar-ḳhur mire tan meñ
huā hai tār-e-ashk-e-yās rishta chashm-e-sozan meñ
huī hai māne-e-zauq-e-tamāshā ḳhāna-vīrānī
kaf-e-sailāb baaqī hai ba-rañg-e-pumba rauzan meñ
vadī.at-ḳhāna-e-bedād-e-kāvish-hā-e-mizhgāñ huuñ
nagīn-e-nām-e-shāhid hai mire har qatra-e-ḳhūñ tan meñ
bayāñ kis se ho zulmat-gustarī mere shabistāñ kī
shab-e-mah ho jo rakh duuñ pamba dīvāroñ ke rauzan meñ
nikohish māna-e-be-rabti-e-shor-e-junūñ aa.ī
huā hai ḳhanda-e-ahbāb baḳhiya jeb-o-dāman meñ
hue us mehr-vash ke jalva-e-timsāl ke aage
par-afshāñ jauhar ā.īne meñ misl-e-zarra rauzan meñ
na jānūñ nek huuñ yā bad huuñ par sohbat-muḳhālif hai
jo gul huuñ to huuñ gulḳhan meñ jo ḳhas huuñ to huuñ gulshan meñ
hazāroñ dil diye josh-e-junūn-e-ishq ne mujh ko
siyah ho kar suvaidā ho gayā har qatra-e-ḳhūñ tan meñ
'asad' zindāni-e-tāsīr-e-ulfat-hā-e-ḳhūbāñ huuñ
ḳham-e-dast-e-navāzish ho gayā hai tauq gardan meñ
fuzūñ kī dostoñ ne hirs-e-qātil zauq-e-kushtan meñ
ho.e haiñ baḳhiya-hā-e-zaḳhm jauhar teġh-e-dushman meñ
tamāshā kardanī hai lutf-e-zaḳhm-e-intizār ai dil
suvaidā dāġh-e-marham mardumuk hai chashm-e-sozan meñ
dil-o-dīn-o-ḳhirad tārāj-e-nāz-e-jalva-pairā.ī
huā hai jauhar-e-ā.īna ḳhel-e-mor ḳhirman meñ
nikohish māne-e-dīvāngī-hā-e-junūñ aa.ī
lagāyā ḳhanda-e-nāseh ne baḳhiya jeb-o-dāman meñ
pā-e-tā.ūs pa.e-ḳhāma-e-mānī māñge
tū vo bad-ḳhū ki tahayyur ko tamāshā jaane
ġham vo afsāna ki āshufta-bayānī māñge
vo tap-e-ishq-e-tamannā hai ki phir sūrat-e-sham.a
sho.ala tā-nabz-e-jigar resha-davānī māñge
tishna-e-ḳhūn-e-tamāshā jo vo paanī māñge
aa.ina ruḳhsat-e-andāz-e-ravānī māñge
rañg ne gul se dam-e-arz-e-pareshānī-e-bazm
barg-e-gul reza-e-mīnā kī nishānī māñge
zulf tahrīr-e-pareshān-e-taqāzā hai magar
shāna-sāñ mū-ba-zabāñ ḳhāma-e-mānī māñge
āmad-e-ḳhat se na kar ḳhanda-e-shīrīñ ki mabād
chashm-e-mor ā.īna-e-dil nigarānī māñge
huuñ giraftār-e-kamīñ-gāh-e-taġhāful ki jahāñ
ḳhvāb sayyād se parvāz-e-girānī māñge
chashm parvāz o nafas ḳhufta magar zo.af-e-umīd
shahpar-e-kāh pa.e-muzhda-risānī māñge
vahshat-e-shor-e-tamāshā hai ki juuñ nik.hat-e-gul
namak-e-zaḳhm-e-jigar bāl-fishānī māñge
gar mile hazrat-e-'bedil' kā ḳhat-e-lauh-e-mazār
'asad' ā.īn-e-parvāz-e-ma.ānī māñge
rañg ne gul se dam-e-arz-e-pareshānī-e-bazm
barg-e-gul reza-e-mīnā kī nishānī māñge
nashsha-hā shādāb-e-rañg o sāz-hā mast-e-tarab
shīsha-e-mai sarv-e-sabz-e-jū-e-bār-e-naġhma hai
ham-nashīñ mat kah ki barham kar na bazm-e-aish-e-dost
vaañ to mere naale ko bhī e'tibār-e-naġhma hai
naved-e-amn hai bedād-e-dost jaañ ke liye
rahī na tarz-e-sitam koī āsmāñ ke liye
balā se gar mizha-e-yār tishna-e-ḳhūñ hai
rakhūñ kuchh apnī bhī mizhgān-e-ḳhūñ fishāñ ke liye
vo zinda ham haiñ ki haiñ rū-shanās-e-ḳhalq ai ḳhizr
na tum ki chor bane umr-e-jāvedāñ ke liye
rahā balā meñ bhī maiñ mubtala-e-āfat-e-rashk
balā-e-jāñ hai adā terī ik jahāñ ke liye
falak na duur rakh us se mujhe ki maiñ hī nahīñ
darāz-dasti-e-qātil ke imtihāñ ke liye
misāl ye mirī koshish kī hai ki murġh-e-asīr
kare qafas meñ farāham ḳhas āshiyāñ ke liye
gadā samajh ke vo chup thā mirī jo shāmat aa.ī
uThā aur uTh ke qadam maiñ ne pāsbāñ ke liye
ba-qadr-e-shauq nahīñ zarf-e-tangnā-e-ġhazal
kuchh aur chāhiye vus.at mire bayāñ ke liye
diyā hai ḳhalq ko bhī tā use nazar na lage
banā hai aish tajammul husain ḳhaañ ke liye
zabāñ pe bār-e-ḳhudāyā ye kis kā naam aayā
ki mere nutq ne bose mirī zabāñ ke liye
nasīr-e-daulat-o-dīñ aur muīn-e-millat-o-mulk
banā hai charḳh-e-barīñ jis ke āstāñ ke liye
zamāna ahd meñ us ke hai mahv-e-ārā.ish
baneñge aur sitāre ab āsmāñ ke liye
varaq tamām huā aur mad.h baaqī hai
safīna chāhiye is bahr-e-be-karāñ ke liye
adā-e-ḳhās se 'ġhālib' huā hai nukta-sarā
salā-e-ām hai yārān-e-nukta-dāñ ke liye
pā-ba-dāman ho rahā huuñ bas-ki maiñ sahrā-navard
ḳhār-e-pā haiñ jauhar-e-ā.īna-e-zānū mujhe
dekhnā hālat mire dil kī ham-āġhoshī ke vaqt
hai nigāh-e-āshnā terā sar-e-har-mū mujhe
huuñ sarāpā sāz-e-āhañg-e-shikāyat kuchh na pūchh
hai yahī behtar ki logoñ meñ na chheḌe tū mujhe
bā.is-e-vāmāndgī hai umr-e-fursat-jū mujhe
kar diyā hai pā-ba-zanjīr-e-ram-e-āhū mujhe
ḳhāk-e-fursat bar-sar-e-zauq-e-fanā ai intizār
hai ġhubār-e-shīsha-e-sā.at ram-e-āhū mujhe
ham-zabāñ aayā nazar fikr-e-suḳhan meñ tū mujhe
mardumuk hai tūtī-e-ā.īna-e-zānū mujhe
yād-e-mizhgāñ meñ ba-nashtar-e-zār-e-saudā-e-ḳhayāl
chāhiye vaqt-e-tapish yak-dast sad-pahlū mujhe
iztirāb-e-umr be-matlab nahīñ āḳhir ki hai
justujū-e-fursat-e-rabt-e-sar-e-zānū mujhe
chāhiye darmān-e-rīsh-e-dil bhī teġh-e-yār se
maram-e-zañgār hai vo vasma-e-abrū mujhe
kasrat-e-jaur-o-sitam se ho gayā huuñ be-dimāġh
ḳhūb-rūyoñ ne banāyā 'ġhālib'-e-bad-ḳhū mujhe
fursat-e-ārām-e-ġhash hastī hai bohrān-e-adam
hai shikast-e-rañg-e-imkāñ gardish-e-pahlū mujhe
sāz-e-īmā-e-fanā hai ālam-e-pīrī 'asad'
qāmat-e-ḳham se hai hāsil shoḳhī-e-abrū mujhe
phir huā vaqt ki ho bāl-kushā mauj-e-sharāb
de bat-e-mai ko dil-o-dast-e-shanā mauj-e-sharāb
pūchh mat vaj.h-e-siyah-mastī-e-arbāb-e-chaman
sāya-e-tāk meñ hotī hai havā mauj-e-sharāb
jo huā ġharqa-e-mai baḳht-e-rasā rakhtā hai
sar se guzre pe bhī hai bāl-e-humā mauj-e-sharāb
hai ye barsāt vo mausam ki ajab kyā hai agar
mauj-e-hastī ko kare faiz-e-havā mauj-e-sharāb
chaar mauj uThtī hai tūfān-e-tarab se har sū
mauj-e-gul mauj-e-shafaq mauj-e-sabā mauj-e-sharāb
jis qadar rūh-e-nabātī hai jigar tishna-e-nāz
de hai taskīñ ba-dam-e-āb-e-baqā mauj-e-sharāb
bas-ki dauḌe hai rag-e-tāk meñ ḳhuuñ ho ho kar
shahpar-e-rañg se hai bāl-kushā mauj-e-sharāb
mauja-e-gul se charāġhāñ hai guzar-gāh-e-ḳhayāl
hai tasavvur meñ zi-bas jalva-numā mauj-e-sharāb
nashshe ke parde meñ hai mahv-e-tamāshā-e-dimāġh
bas-ki rakhtī hai sar-e-nash-o-numā mauj-e-sharāb
ek aalam pe haiñ tūfāni-e-kaifiyat-e-fasl
mauja-e-sabza-e-nau-ḳhez se tā mauj-e-sharāb
sharh-e-hañgāma-e-hastī hai zahe mausam-e-gul
rah-bar-e-qatrā-ba-dariyā hai ḳhoshā mauj-e-sharāb
hosh uḌte haiñ mire jalva-e-gul dekh 'asad'
phir huā vaqt ki ho bāl-kushā mauj-e-sharāb
phir is andāz se bahār aa.ī
ki hue mehr-o-mah tamāshā.ī
dekho ai sākinān-e-ḳhitta-e-ḳhāk
is ko kahte haiñ ālam-ārā.ī
ki zamīñ ho ga.ī hai sar-tā-sar
rū-kash-e-sat.h-e-charḳh-e-mīnā.ī
sabza ko jab kahīñ jagah na milī
ban gayā rū-e-āb par kaa.ī
sabza o gul ke dekhne ke liye
chashm-e-nargis ko dī hai bīnā.ī
hai havā meñ sharāb kī tāsīr
bāda-noshī hai bāda-paimā.ī
kyuuñ na duniyā ko ho ḳhushī 'ġhālib'
shāh-e-dīñ-dār ne shifā paa.ī
phir kuchh ik dil ko be-qarārī hai
siina juyā-e-zaḳhm-e-kārī hai
phir jigar khodne lagā nāḳhun
āmad-e-fasl-e-lāla-kārī hai
qibala-e-maqsad-e-nigāh-e-niyāz
phir vahī parda-e-amārī hai
chashm dallāl-e-jins-e-rusvā.ī
dil ḳharīdār-e-zauq-e-ḳhvārī hai
vahī sad-rañg nāla-farsā.ī
vahī sad-gona ashk-bārī hai
dil havā-e-ḳhirām-e-nāz se phir
mahsharistān-e-be-qarārī hai
jalva phir arz-e-nāz kartā hai
roz bāzār-e-jāñ-sipārī hai
phir usī bevafā pe marte haiñ
phir vahī zindagī hamārī hai
phir khulā hai dar-e-adālat-e-nāz
garm-bāzār-e-faujdārī hai
ho rahā hai jahān meñ andher
zulf kī phir sirishta-dārī hai
phir diyā pāra-e-jigar ne savāl
ek fariyād o āh-o-zārī hai
phir hue haiñ gavāh-e-ishq talab
ashk-bārī kā hukm-jārī hai
dil o mizhgāñ kā jo muqaddama thā
aaj phir us kī rū-bakārī hai
be-ḳhudī be-sabab nahīñ 'ġhālib'
kuchh to hai jis kī parda-dārī hai
pīnas meñ guzarte haiñ jo kūche se vo mere
kandhā bhī kahāroñ ko badalne nahīñ dete
qafas meñ huuñ gar achchhā bhī na jāneñ mere shevan ko
mirā honā burā kyā hai navā-sanjān-e-gulshan ko
nahīñ gar hamdamī āsāñ na ho ye rashk kyā kam hai
na dī hotī ḳhudāyā ārzū-e-dost dushman ko
na niklā aañkh se terī ik aañsū us jarāhat par
kiyā siine meñ jis ne ḳhūñ-chakāñ mizhgān-e-sozan ko
ḳhudā sharmā.e hāthoñ ko ki rakhte haiñ kashākash meñ
kabhī mere garebāñ ko kabhī jānāñ ke dāman ko
abhī ham qatl-gah kā dekhnā āsāñ samajhte haiñ
nahīñ dekhā shanāvar jū-e-ḳhūñ meñ tere tausan ko
huā charchā jo mere paañv kī zanjīr banñe kā
kiyā betāb kaañ meñ jumbish-e-jauhar ne aahan ko
ḳhushī kyā khet par mere agar sau baar abr aave
samajhtā huuñ ki DhūñDe hai abhī se barq ḳhirman ko
vafā-dārī ba-shart-e-ustuvārī asl īmāñ hai
mare but-ḳhāne meñ to ka.abe meñ gaaḌo barahman ko
shahādat thī mirī qismat meñ jo dī thī ye ḳhū mujh ko
jahāñ talvār ko dekhā jhukā detā thā gardan ko
na luTtā din ko to kab raat ko yuuñ be-ḳhabar sotā
rahā khaTkā na chorī kā duā detā huuñ rahzan ko
suḳhan kyā kah nahīñ sakte ki juuyā huuñ javāhir ke
jigar kyā ham nahīñ rakhte ki khodeñ jā ke ma.adan ko
mire shāh-e-sulaimāñ-jāh se nisbat nahīñ 'ġhālib'
farīdūn o jam o ke ḳhusrav o dārāb o bahman ko
rahiye ab aisī jagah chal kar jahāñ koī na ho
ham-suḳhan koī na ho aur ham-zabāñ koī na ho
be-dar-o-dīvār sā ik ghar banāyā chāhiye
koī ham-sāya na ho aur pāsbāñ koī na ho
paḌiye gar bīmār to koī na ho tīmārdār
aur agar mar jā.iye to nauha-ḳhvāñ koī na ho
rahm kar zālim ki kyā būd-e-charāġh-e-kushta hai
nabz-e-bīmār-e-vafā dūd-e-charāġh-e-kushta hai
dil-lagī kī aarzū bechain rakhtī hai hameñ
varna yaañ be-raunaqī sūd-e-charāġh-e-kushta hai
nashsha-e-mai be-chaman dūd-e-charāġh-e-kushta hai
jaam dāġh-e-shola-andūd-e-charāġh-e-kushta hai
dāġh-e-rabt-e-ham haiñ ahl-e-bāġh gar gul ho shahīd
laala chashm-e-hasrat-ālūd-e-charāġh-e-kushta hai
shor hai kis bazm kī arz-e-jarāhat-ḳhāna kā
sub.h yak-bazm-e-namak sūd-e-charāġh-e-kushta hai
rone se aur ishq meñ bebāk ho ga.e
dho.e ga.e ham itne ki bas paak ho ga.e
sarf-e-bahā-e-mai hue ālāt-e-mai-kashī
the ye hī do hisāb so yuuñ paak ho ga.e
rusvā-e-dahr go hue āvārgī se tum
baare tabī.atoñ ke to chālāk ho ga.e
kahtā hai kaun nāla-e-bulbul ko be-asar
parde meñ gul ke laakh jigar chaak ho ga.e
pūchhe hai kyā vajūd o adam ahl-e-shauq kā
aap apnī aag ke ḳhas-o-ḳhāshāk ho ga.e
karne ga.e the us se taġhāful kā ham gila
kī ek hī nigāh ki bas ḳhaak ho ga.e
is rañg se uThā.ī kal us ne 'asad' kī na.ash
dushman bhī jis ko dekh ke ġhamnāk ho ga.e
sad jalva rū-ba-rū hai jo mizhgāñ uThā.iye
tāqat kahāñ ki diid kā ehsāñ uThā.iye
hai sañg par barāt-e-ma.āsh-e-junūn-e-ishq
ya.anī hunūz minnat-e-tiflāñ uThā.iye
dīvār bār-e-minnat-e-mazdūr se hai ḳham
ai ḳhānumāñ-ḳharāb na ehsāñ uThā.iye
yā mere zaḳhm-e-rashk ko rusvā na kījiye
yā parda-e-tabassum-e-pinhāñ uThā.iye
hastī fareb-nāma-e-mauj-e-sarāb hai
yak umr nāz-e-shoḳhi-e-unvāñ uThā.iye
sar-gashtagī meñ ālam-e-hastī se yaas hai
taskīñ ko de naved ki marne kī aas hai
letā nahīñ mire dil-e-āvāra kī ḳhabar
ab tak vo jāntā hai ki mere hī paas hai
kījiye bayāñ surūr-e-tap-e-ġham kahāñ talak
har mū mire badan pe zabān-e-sipās hai
hai vo ġhurūr-e-husn se begāna-e-vafā
har-chand us ke paas dil-e-haq-shanās hai
pī jis qadar mile shab-e-mahtāb meñ sharāb
is balġhamī-mizāj ko garmī hī raas hai
har ik makān ko hai makīñ se sharaf 'asad'
majnūñ jo mar gayā hai to jañgal udaas hai
kyā ġham hai us ko jis kā 'alī' sā imaam ho
itnā bhī ai falak-zada kyuuñ bad-havās hai
ibādat barq kī kartā huuñ aur afsos hāsil kā
ba-qadr-e-zarf hai saaqī ḳhumār-e-tishna-kāmī bhī
jo tū dariyā-e-mai hai to maiñ ḳhamyāza huuñ sāhil kā
zi-bas ḳhūñ-gashta-e-rashk-e-vafā thā vahm bismil kā
churāyā zaḳhm-hā-e-dil ne paanī teġh-e-qātil kā
nigāh-e-chashm-e-hāsid vaam le ai zauq-e-ḳhud-bīnī
tamāshā.ī huuñ vahdat-ḳhāna-e-ā.īna-e-dil kā
sharar-fursat nigah sāmān-e-yak-ālam charāġhāñ hai
ba-qadr-e-rañg yaañ gardish meñ hai paimāna mahfil kā
sarāsar tāḳhtan ko shash-jihat yak-arsa jaulāñ thā
huā vāmāñdgī se rah-ravāñ kī farq manzil kā
mujhe rāh-e-suḳhan meñ ḳhauf-e-gum-rāhī nahīñ ġhālib
asā-e-ḳhizr-e-sahrā-e-suḳhan hai ḳhāma be-dil kā
satā.ish-gar hai zāhid is qadar jis bāġh-e-rizvāñ kā
vo ik guldasta hai ham be-ḳhudoñ ke tāq-e-nisyāñ kā
bayāñ kyā kījiye be-dād-e-kāvish-hā-e-mizhgāñ kā
ki har yak qatra-e-ḳhūñ daana hai tasbīh-e-marjāñ kā
na aa.ī satvat-e-qātil bhī maane mere nāloñ ko
liyā dāñtoñ meñ jo tinkā huā resha niyastāñ kā
dikhā.ūñgā tamāshā dī agar fursat zamāne ne
mirā har dāġh-e-dil ik tuḳhm hai sarv-e-charāġhāñ kā
kiyā ā.īna-ḳhāne kā vo naqsha tere jalve ne
kare jo partav-e-ḳhurshīd aalam shabnamistāñ kā
mirī ta.amīr meñ muzmar hai ik sūrat ḳharābī kī
hayūlā barq-e-ḳhirman kā hai ḳhūn-e-garm dahqāñ kā
ugā hai ghar meñ har sū sabza vīrānī tamāshā kar
madār ab khodne par ghaas ke hai mere darbāñ kā
ḳhamoshī meñ nihāñ ḳhūñ-gashta lākhoñ ārzūeñ haiñ
charāġh-e-murdā huuñ maiñ be-zabāñ gor-e-ġharībāñ kā
hanūz ik partav-e-naqsh-e-ḳhayāl-e-yār baaqī hai
dil-e-afsurda goyā hujra hai yūsuf ke zindāñ kā
baġhal meñ ġhair kī aaj aap sote haiñ kahīñ varna
sabab kyā ḳhvāb meñ aa kar tabassum-hā-e-pinhāñ kā
nahīñ ma.alūm kis kis kā lahū paanī huā hogā
qayāmat hai sarishk-ālūda honā terī mizhgāñ kā
nazar meñ hai hamārī jāda-e-rāh-e-fanā 'ġhālib'
ki ye shīrāza hai aalam ke ajzā-e-pareshāñ kā
shab ḳhumār-e-shauq-e-sāqī rustaḳhez-andāza thā
tā-muhīt-e-bāda sūrat ḳhāna-e-ḳhamyāza thā
yak qadam vahshat se dars-e-daftar-e-imkāñ khulā
jaada ajzā-e-do-ālam dasht kā shīrāza thā
māna-e-vahshat-ḳhirāmī-hā-e-lailā kaun hai
ḳhāna-e-majnūn-e-sahrā-gard be-darvāza thā
pūchh mat rusvā.i-e-andāz-e-istiġhnā-e-husn
dast marhūn-e-hinā ruḳhsār rahn-e-ġhāza thā
nāla-e-dil ne diye aurāq-e-laḳht-e-dil ba-bād
yād-gār-e-nāla ik dīvān-e-be-shīrāza thā
huuñ charāġhān-e-havas juuñ kāġhaz-e-ātish-zada
daaġh garm-e-koshish-e-ījād-e-dāġh-e-tāza thā
be-navā.ī tar sadā-e-naġhma-e-shohrat 'asad'
boriyā yak nīstāñ-ālam buland āvāza thā
shab ki vo majlis-faroz-e-ḳhalvat-e-nāmūs thā
rishta-e-har-sham.a ḳhār-e-kisvat-e-fānūs thā
mash.had-e-āshiq se kosoñ tak jo ugtī hai hinā
kis qadar yā-rab halāk-e-hasrat-e-pā-bos thā
hāsil-e-ulfat na dekhā juz-shikast-e-ārzū
dil-ba-dil paivasta goyā yak lab-e-afsos thā
kyā kahūñ bīmārī-e-ġham kī farāġhat kā bayāñ
jo ki khāyā ḳhūn-e-dil be-minnat-e-kaimūs thā
shabnam ba-gul-e-lāla na ḳhālī z-adā hai
dāġh-e-dil-e-bedard nazar-gāh-e-hayā hai
dil ḳhūñ-shuda-e-kashmakash-e-hasrat-e-dīdār
ā.īna ba-dast-e-but-e-bad-mast hinā hai
shole se na hotī havas-e-shola ne jo kī
jī kis qadar afsurdagi-e-dil pe jalā hai
timsāl meñ terī hai vo shoḳhī ki ba-sad-zauq
ā.īna ba-andāz-e-gul āġhosh-kushā hai
qumrī kaf-e-ḳhākistar o bulbul qafas-e-rañg
ai naala nishān-e-jigar-e-soḳhta kyā hai
ḳhū ne tirī afsurda kiyā vahshat-e-dil ko
māshūqī o be-hauslagī tarfa balā hai
majbūrī o dāvā-e-giraftāri-e-ulfat
dast-e-tah-e-sañg-āmda paimān-e-vafā hai
mālūm huā hāl-e-shahīdān-e-guzashta
teġh-e-sitam ā.īna-e-tasvīr-numā hai
ai partav-e-ḳhurshīd-e-jahāñ-tāb idhar bhī
saa.e kī tarah ham pe ajab vaqt paḌā hai
nā-karda gunāhoñ kī bhī hasrat kī mile daad
yā rab agar in karda gunāhoñ kī sazā hai
begānagī-e-ḳhalq se be-dil na ho 'ġhālib'
koī nahīñ terā to mirī jaan ḳhudā hai
tamāshā-e-ba-yak-kaf burdan-e-sad-dil-pasand aayā
ba-faiz-e-be-dilī naumīdi-e-jāved āsāñ hai
kushāyish ko hamārā uqda-e-mushkil-pasand aayā
havā-e-sair-e-gul ā.īna-e-be-mehri-e-qātil
ki andāz-e-ba-ḳhūñ-ġhaltīdan-e-bismil-pasand aayā
ravānī-hā-e-mauj-e-ḳhūn-e-bismil se Tapaktā hai
ki lutf-e-be-tahāshā-raftan-e-qātil-pasand aayā
'asad' har jā suḳhan ne tarh-e-bāġh-e-tāza Daalī hai
mujhe rañg-e-bahār-ījādi-e-be-dil-pasand aayā
sīmāb-pusht garmi-e-ā.īna de hai ham
hairāñ kiye hue haiñ dil-e-be-qarār ke
āġhosh-e-gul kushūda barā-e-vidā hai
ai andalīb chal ki chale din bahār ke
yuuñ bād-e-zabt-e-ashk phirūñ gird yaar ke
paanī piye kisū pe koī jaise vaar ke
bād-az-vidā-e-yār ba-ḳhūñ dar tapīda haiñ
naqsh-e-qadam haiñ ham kaf-e-pā-e-nigār ke
ham mashq-e-fikr-e-vasl-o-ġham-e-hijr se 'asad'
laa.eq nahīñ rahe haiñ ġham-e-rozgār ke
siyāhī jaise gir jaa.e dam-e-tahrīr kāġhaz par
mirī qismat meñ yuuñ tasvīr hai shab-hā-e-hijrāñ kī
kahūñ kyā garm-joshī mai-kashī meñ sho.ala-rūyāñ kī
ki sham-e-ḳhāna-e-dil ātish-e-mai se farozāñ kī
hamesha mujh ko tiflī meñ bhī mashq-e-terah-rozī thī
siyāhī hai mire ayyām meñ lauh-e-dabistāñ kī
dareġh āh-e-sahar-gah kār-e-bād-e-sub.h kartī hai
ki hotī hai ziyāda sard-mehrī sham.a-rūyāñ kī
mujhe apne junūñ kī be-takalluf parda-dārī thī
va-lekin kyā karūñ aave jo rusvā.ī garebāñ kī
hunar paidā kiyā hai maiñ ne hairat-āzmā.ī meñ
ki jauhar aa.ine kā har palak hai chashm-e-hairāñ kī
ḳhudāyā kis qadar ahl-e-nazar ne ḳhaak chhānī hai
ki haiñ sad-raḳhna juuñ ġhirbāl dīvāreñ gulistāñ kī
huā sharm-e-tahī-dastī se se vo bhī sar-nigūñ āḳhir
bas ai zaḳhm-e-jigar ab dekh le shorish namak-dāñ kī
bayād-e-garmī-e-sohbat ba-rañg-e-sho.ala dahke hai
chhupā.ūñ kyūñki 'ġhālib' sozisheñ dāġh-e-numāyāñ kī
junūñ tohmat-kash-e-taskīñ na ho gar shādmānī kī
namak-pāsh-e-ḳharāsh-e-dil hai lazzat zindagānī kī
kashākash-hā-e-hastī se kare kyā sa.i-e-āzādī
hui zanjīr-e-mauj-e-āb ko fursat ravānī kī
na khīñch ai sa.ī-e-dast-e-nā-rasā zulf-e-tamannā ko
pareshāñ-tar hai mū-e-ḳhāma se tadbīr maanī kī
kahāñ ham bhī rag-o-pai rakhte haiñ insāf bahattar hai
na khīñche tāqat-e-ḳhamyāza tohmat nā-tavānī kī
takalluf-bartaraf farhād aur itnī subukdastī
ḳhayāl āsāñ thā lekin ḳhvāb-e-ḳhusrav ne girānī kī
pas-az-murdan bhī dīvāna ziyārat-gāh-e-tiflāñ hai
sharār-e-sañg ne turbat pe merī gul-fishānī kī
'asad' ko boriye meñ dhar ke phūñkā mauj-e-hastī ne
faqīrī meñ bhī baaqī hai sharārat naujavānī kī
surma-e-muft-e-nazar huuñ mirī qīmat ye hai
ki rahe chashm-e-ḳharīdār pe ehsāñ merā
ruḳhsat-e-nāla mujhe de ki mabādā zālim
tere chehre se ho zāhir ġham-e-pinhāñ merā
ḳhalvat-e-ābila-e-pā meñ hai jaulāñ merā
ḳhuuñ hai dil tañgī-e-vahshat se bayābāñ merā
hasrat-e-nashsha-e-vahshat na ba-sa.i-e-dil hai
arz-e-ḳhamiyāza-e-majnūñ hai garebāñ merā
fahm zanjīrī-e-be-rabtī-e-dil hai yā-rab
kis zabāñ meñ hai laqab ḳhvāb-e-pareshāñ merā
tere tausan ko sabā bāñdhte haiñ
ham bhī mazmūñ kī havā bāñdhte haiñ
aah kā kis ne asar dekhā hai
ham bhī ek apnī havā bāñdhte haiñ
terī fursat ke muqābil ai umr
barq ko pa-ba-hinā bāñdhte haiñ
qaid-e-hastī se rihā.ī ma.alūm
ashk ko be-sar-o-pā bāñdhte haiñ
nashsha-e-rañg se hai vāshud-e-gul
mast kab band-e-qabā bāñdhte haiñ
ġhalatī-hā-e-mazāmīñ mat pūchh
log naale ko rasā bāñdhte haiñ
ahl-e-tadbīr kī vāmāndgiyāñ
ābloñ par bhī hinā bāñdhte haiñ
saada purkār haiñ ḳhūbāñ 'ġhālib'
ham se paimān-e-vafā bāñdhte haiñ
paañv meñ jab vo hinā bāñdhte haiñ
mere hāthoñ ko judā bāñdhte haiñ
husn-e-afsurda-dil-hā-rañgīñ
shauq ko pā-ba-hinā bāñdhte haiñ
qaid meñ bhī hai asīrī āzād
chashm-e-zanjīr ko vā bāñdhte haiñ
shaiḳh-jī ka.abe kā jaanā ma.alūm
aap masjid meñ gadhā bāñdhte haiñ
kis kā dil zulf se bhāgā ki 'asad'
dast-e-shāna ba-qazā bāñdhte haiñ
tere bīmār pe haiñ fariyādī
vo jo kāġhaz meñ davā bāñdhte haiñ
tum jaano tum ko ġhair se jo rasm-o-rāh ho
mujh ko bhī pūchhte raho to kyā gunāh ho
bachte nahīñ muvāḳhaza-e-roz-e-hashr se
qātil agar raqīb hai to tum gavāh ho
kyā vo bhī be-gunah-kush o haq-nā-shanās haiñ
maanā ki tum bashar nahīñ ḳhurshīd o maah ho
ubhrā huā naqāb meñ hai un ke ek taar
martā huuñ maiñ ki ye na kisī kī nigāh ho
jab mai-kada chhuTā to phir ab kyā jagah kī qaid
masjid ho madrasa ho koī ḳhānqāh ho
sunte haiñ jo bahisht kī tārīf sab durust
lekin ḳhudā kare vo tirā jalva-gāh ho
'ġhālib' bhī gar na ho to kuchh aisā zarar nahīñ
duniyā ho yā rab aur mirā bādshāh ho
tū dost kasū kā bhī sitamgar na huā thā
auroñ pe hai vo zulm ki mujh par na huā thā
chhoḌā mah-e-naḳhshab kī tarah dast-e-qazā ne
ḳhurshīd hunūz us ke barābar na huā thā
taufīq ba-andāza-e-himmat hai azal se
āñkhoñ meñ hai vo qatra ki gauhar na huā thā
jab tak ki na dekhā thā qad-e-yār kā aalam
maiñ mo'taqid-e-fitna-e-mahshar na huā thā
maiñ sāda-dil āzurdagi-e-yār se ḳhush huuñ
ya.anī sabaq-e-shauq mukarrar na huā thā
dariyā-e-ma.āsī tunuk-ābī se huā ḳhushk
merā sar-e-dāman bhī abhī tar na huā thā
jaarī thī 'asad' dāġh-e-jigar se mirī tahsīl
ātish-kada jāgīr-e-samundar na huā thā
vaañ us ko haul-e-dil hai to yaañ maiñ huuñ sharm-sār
ya.anī ye merī aah kī tāsīr se na ho
apne ko dekhtā nahīñ zauq-e-sitam ko dekh
ā.īna tā-ki dīda-e-naḳhchīr se na ho
vo aa ke ḳhvāb meñ taskīn-e-iztirāb to de
vale mujhe tapish-e-dil majāl-e-ḳhvāb to de
kare hai qatl lagāvaT meñ terā ro denā
tirī tarah koī teġh-e-nigah ko aab to de
dikhā ke jumbish-e-lab hī tamām kar ham ko
na de jo bosa to muñh se kahīñ javāb to de
pilā de ok se saaqī jo ham se nafrat hai
piyāla gar nahīñ detā na de sharāb to de
'asad' ḳhushī se mire haath paañv phuul ga.e
kahā jo us ne zarā mere paañv daab to de
ye kaun kahve hai ābād kar hameñ lekin
kabhī zamāna murād-e-dil-e-ḳharāb to de
vo firāq aur vo visāl kahāñ
vo shab-o-roz o māh-o-sāl kahāñ
fursat-e-kārobār-e-shauq kise
zauq-e-nazzāra-e-jamāl kahāñ
dil to dil vo dimāġh bhī na rahā
shor-e-saudā-e-ḳhatt-o-ḳhāl kahāñ
thī vo ik shaḳhs ke tasavvur se
ab vo rānā.ī-e-ḳhayāl kahāñ
aisā āsāñ nahīñ lahū ronā
dil meñ tāqat jigar meñ haal kahāñ
ham se chhūTā qimār-ḳhāna-e-ishq
vaañ jo jāveñ girah meñ maal kahāñ
fikr-e-duniyā meñ sar khapātā huuñ
maiñ kahāñ aur ye vabāl kahāñ
muzmahil ho ga.e qavā ġhālib
vo anāsir meñ e'tidāl kahāñ
bose meñ vo muzā.iqa na kare
par mujhe tāqat-e-savāl kahāñ
falak-e-sifla be-muhābā hai
is sitam-gar ko infi.āl kahāñ
vus.at-e-sa.i-e-karam dekh ki sar-tā-sar-e-ḳhāk
guzre hai ābla-pā abr-e-guhar-bār hunūz
yak-qalam kāġhaz-e-ātish-zada hai safha-e-dasht
naqsh-e-pā meñ hai tab-e-garmī-e-raftār hunūz
dāġh-e-atfāl hai dīvāna ba-kohsār hunūz
ḳhalvat-e-sañg meñ hai naala talab-gār hunūz
ḳhāna hai sail se ḳhū-karda-e-dīdār hunūz
dūrbīñ dar-zada hai raḳhna-e-dīvār hunūz
aa.ī yak-umr se ma.azūr-e-tamāsha nargis
chashm-e-shabnam meñ na TuuTā mizha-e-ḳhār hunūz
kyuuñ huā thā taraf-e-ābla-e-pā yā-rab
jaada hai vā-shudan-e-pechish-e-tūmār hunūz
hoñ ḳhamoshī-e-chaman hasrat-e-dīdār 'asad'
mizha hai shāna-kash-e-turra-e-guftār hunūz
ye ham jo hijr meñ dīvār-o-dar ko dekhte haiñ
kabhī sabā ko kabhī nāma-bar ko dekhte haiñ
vo aa.e ghar meñ hamāre ḳhudā kī qudrat hai
kabhī ham un ko kabhī apne ghar ko dekhte haiñ
nazar lage na kahīñ us ke dast-o-bāzū ko
ye log kyuuñ mire zaḳhm-e-jigar ko dekhte haiñ
tire javāhīr-e-turf-e-kulah ko kyā dekheñ
ham auj-e-tāla-e-lāl-o-gohar ko dekhte haiñ
ye na thī hamārī qismat ki visāl-e-yār hotā
agar aur jiite rahte yahī intizār hotā
tire va.ade par jiye ham to ye jaan jhuuT jaanā
ki ḳhushī se mar na jaate agar e'tibār hotā
tirī nāzukī se jaanā ki bañdhā thā ahd bodā
kabhī tū na toḌ saktā agar ustuvār hotā
koī mere dil se pūchhe tire tīr-e-nīm-kash ko
ye ḳhalish kahāñ se hotī jo jigar ke paar hotā
ye kahāñ kī dostī hai ki bane haiñ dost nāseh
koī chārasāz hotā koī ġham-gusār hotā
rag-e-sañg se Tapaktā vo lahū ki phir na thamtā
jise ġham samajh rahe ho ye agar sharār hotā
ġham agarche jāñ-gusil hai pa kahāñ bacheñ ki dil hai
ġham-e-ishq gar na hotā ġham-e-rozgār hotā
kahūñ kis se maiñ ki kyā hai shab-e-ġham burī balā hai
mujhe kyā burā thā marnā agar ek baar hotā
hue mar ke ham jo rusvā hue kyuuñ na ġharq-e-dariyā
na kabhī janāza uThtā na kahīñ mazār hotā
use kaun dekh saktā ki yagāna hai vo yaktā
jo duī kī bū bhī hotī to kahīñ do-chār hotā
ye masā.il-e-tasavvuf ye tirā bayān 'ġhālib'
tujhe ham valī samajhte jo na bāda-ḳhvār hotā
za-bas-ki mashq-e-tamāshā junūñ-alāmat hai
kushād-o-bast-e-mizhah sīli-e-nadāmat hai
na jānūñ kyūñki miTe dāġh-e-ta.an-e-bad-ahdī
tujhe ki aa.ina bhī varta-e-malāmat hai
ba-pech-o-tāb-e-havas silk-e-āfiyat mat toḌ
nigāh-e-ajz sar-e-rishta-e-salāmat hai
vafā muqābil-o-dāvā-e-ishq be-buniyād
junūn-e-sāḳhta o fasl-e-gul qayāmat hai
zamāna saḳht kam-āzār hai ba-jān-e-asad
vagarna ham to tavaqqo.a ziyāda rakhte haiñ
tan-e-ba-band-e-havas dar nadāda rakhte haiñ
dil-e-z-kār-e-jahāñ ūftāda rakhte haiñ
tamīz-e-zishti-o-nekī meñ laakh bāteñ haiñ
ba-aks-e-ā.ina yak-fard-e-sāda rakhte haiñ
ba-rañg-e-sāya hameñ bandagī meñ hai taslīm
ki dāġh-e-dil ba-jabīn-e-kushāda rakhte haiñ
ba-zāhidāñ rag-e-gardan hai rishta-e-zunnār
sar-e-ba-pā-e-but-e-nā-nihāda rakhte haiñ
muāf-e-be-hūda-goī haiñ nāsehān-e-azīz
dil-e-ba-dast-e-nigāre nadāda rakhte haiñ
ba-rañg-e-sabza azīzān-e-bad-zabāñ yak-dast
hazār teġh-e-ba-zahr-āb-dāda rakhte haiñ
adab ne sauñpī hameñ surma-sā.i-e-hairat
z-ban-e-basta-o-chashm-e-kushāda rakhte haiñ
zikr merā ba-badī bhī use manzūr nahīñ
ġhair kī baat bigaḌ jaa.e to kuchh duur nahīñ
vada-e-sair-e-gulistāñ hai ḳhushā tāle-e-shauq
muzhda-e-qatl muqaddar hai jo mazkūr nahīñ
shāhid-e-hastī-e-mutlaq kī kamar hai aalam
log kahte haiñ ki hai par hameñ manzūr nahīñ
qatra apnā bhī haqīqat meñ hai dariyā lekin
ham ko taqlīd-e-tunuk-zarfi-e-mansūr nahīñ
hasrat ai zauq-e-ḳharābī ki vo tāqat na rahī
ishq-e-pur-arbada kī guuñ tan-e-ranjūr nahīñ
maiñ jo kahtā huuñ ki ham leñge qayāmat meñ tumheñ
kis ra.ūnat se vo kahte haiñ ki ham huur nahīñ
zulm kar zulm agar lutf dareġh aatā ho
tū taġhāful meñ kisī rañg se ma.azūr nahīñ
saaf durdi-kash-e-paimāna-e-jam haiñ ham log
vaa.e vo baada ki afsharda-e-añgūr nahīñ
huuñ zuhūrī ke muqābil meñ ḳhifā.ī 'ġhālib'
mere da.ave pe ye hujjat hai ki mash.hūr nahīñ
zindagī apnī jab is shakl se guzrī 'ġhālib'
ham bhī kyā yaad kareñge ki ḳhudā rakhte the
aap kī aañkh se gahrā hai mirī ruuh kā zaḳhm
aap kyā soch sakeñge mirī tanhā.ī ko
maiñ to dam toḌ rahā thā magar afsurda hayāt
ḳhud chalī aa.ī mirī hausla-afzā.ī ko
lazzat-e-ġham ke sivā terī nigāhoñ ke baġhair
kaun samjhā hai mire zaḳhm kī gahrā.ī ko
maiñ baḌhā.uñgā tirī shohrat-e-ḳhush-bū kā nikhār
tū duā de mire afsāna-e-rusvā.ī ko
vo to yuuñ kahiye ki ik qaus-e-quzah phail ga.ī
varna maiñ bhuul gayā thā tirī añgḌā.ī ko
ajiib ḳhauf musallat thā kal havelī par
lahu charāġh jalātī rahī hathelī par
sunegā kaun magar ehtijāj ḳhushbū kā
ki saañp zahar chhiḌaktā rahā chamelī par
shab-e-firāq mirī aañkh ko thakan se bachā
ki niiñd vaar na kar de tirī sahelī par
vo bevafā thā to phir itnā mehrbāñ kyuuñ thā
bichhaḌ ke us se maiñ sochūñ usī pahelī par
jalā na ghar kā añdherā charāġh se 'mohsin'
sitam na kar mirī jaañ apne yaar belī par
ashk apnā ki tumhārā nahīñ dekhā jaatā
abr kī zad meñ sitārā nahīñ dekhā jaatā
apnī shah-e-rag kā lahū tan meñ ravāñ hai jab tak
zer-e-ḳhanjar koī pyārā nahīñ dekhā jaatā
mauj-dar-mauj ulajhne kī havas be-ma.anī
Dūbtā ho to sahārā nahīñ dekhā jaatā
tere chehre kī kashish thī ki palaT kar dekhā
varna sūraj to dobāra nahīñ dekhā jaatā
aag kī zid pe na jā phir se bhaḌak saktī hai
raakh kī tah meñ sharāra nahīñ dekhā jaatā
zaḳhm āñkhoñ ke bhī sahte the kabhī dil vaale
ab to abrū kā ishārā nahīñ dekhā jaatā
kyā qayāmat hai ki dil jis kā nagar hai 'mohsin'
dil pe us kā bhī ijāra nahīñ dekhā jaatā
azāb-e-dīd meñ āñkheñ lahū lahū kar ke
maiñ sharmsār huā terī justujū kar ke
khañDar kī tah se burīda-badan saroñ ke sivā
milā na kuchh bhī ḳhazānoñ kī aarzū kar ke
sunā hai shahar meñ zaḳhmī diloñ kā mela hai
chaleñge ham bhī magar pairahan rafū kar ke
masāfat-e-shab-e-hijrāñ ke ba.ad bhed khulā
havā dukhī hai charāġhoñ kī aabrū kar ke
zamīñ kī pyaas usī ke lahū ko chaaT ga.ī
vo ḳhush huā thā samundar ko aabjū kar ke
ye kis ne ham se lahū kā ḳhirāj phir māñgā
abhī to so.e the maqtal ko surḳh-rū kar ke
julūs-e-ahl-e-vafā kis ke dar pe pahuñchā hai
nishān-e-tauq-e-vafā zīnat-e-gulū kar ke
ujaaḌ rut ko gulābī banā.e rakhtī hai
hamārī aañkh tirī diid se vuzū kar ke
koī to habs-e-havā se ye pūchhtā 'mohsin'
milā hai kyā use kaliyoñ ko be-numū kar ke
ba-nām-e-tāqat koī ishāra nahīñ chalegā
udaas nasloñ pe ab ijāra nahīñ chalegā
ham apnī dhartī se apnī har samt ḳhud talāsheñ
hamārī ḳhātir koī sitāra nahīñ chalegā
hayāt ab shām-e-ġham kī tashbīh ḳhud banegī
tumhārī zulfoñ kā isti.āra nahīñ chalegā
chalo saroñ kā ḳhirāj nok-e-sināñ ko baḳhsheñ
ki jaañ bachāne kā istiḳhāra nahīñ chalegā
hamāre jazbe baġhāvatoñ ko tarāshte haiñ
hamāre jazboñ pe bas tumhārā nahīñ chalegā
azal se qaa.em haiñ donoñ apnī zidoñ pe 'mohsin'
chalegā paanī magar kināra nahīñ chalegā
bichhaḌ ke mujh se ye mashġhala iḳhtiyār karnā
havā se Darnā bujhe charāġhoñ se pyaar karnā
khulī zamīnoñ meñ jab bhī sarsoñ ke phuul mahkeñ
tum aisī rut meñ sadā mirā intizār karnā
jo log chāheñ to phir tumheñ yaad bhī na aa.eñ
kabhī kabhī tum mujhe bhī un meñ shumār karnā
kisī ko ilzām-e-bevafā.ī kabhī na denā
mirī tarah apne aap ko sogvār karnā
tamām va.ade kahāñ talak yaad rakh sakoge
jo bhuul jaa.eñ vo ahd bhī ustuvār karnā
ye kis kī āñkhoñ ne bādaloñ ko sikhā diyā hai
ki sīna-e-sañg se ravāñ ābshār karnā
maiñ zindagī se na khul sakā is liye bhī 'mohsin'
ki bahte paanī pe kab talak e'tibār karnā
har ek shab yūñhī dekheñgī sū-e-dar āñkheñ
tujhe gañvā ke na so.eñgī umr-bhar āñkheñ
tulū-e-sub.h se pahle hī bujh na jaa.eñ kahīñ
ye dasht-e-shab meñ sitāroñ kī ham-safar āñkheñ
sitam ye kam to nahīñ dil giraftagī ke liye
maiñ shahr bhar meñ akelā idhar-udhar āñkheñ
shumār us kī saḳhāvat kā kyā kareñ ki vo shaḳhs
charāġh bāñTtā phirtā hai chhīn kar āñkheñ
maiñ zaḳhm zaḳhm huā jab to mujh pe bhed khulā
ki pattharoñ ko samajhtī rahīñ guhar āñkheñ
maiñ apne ashk sañbhālūñgā kab talak 'mohsin'
zamāna sañg-ba-kaf hai to shīshagar āñkheñ
havā-e-hijr meñ jo kuchh thā ab ke ḳhaak huā
ki pairahan to gayā thā badan bhī chaak huā
ab us se tark-e-ta.alluq karūñ to mar jā.ūñ
badan se ruuh kā is darja ishtirāk huā
yahī ki sab kī kamāneñ hamīñ pe TuuTī haiñ
chalo hisāb-e-saf-e-dostāñ to paak huā
vo be-sabab yūñhī rūThā hai lamha-bhar ke liye
ye sāneha na sahī phir bhī karb-nāk huā
usī ke qurb ne taqsīm kar diyā āḳhir
vo jis kā hijr mujhe vaj.h-e-inhimāk huā
shadīd vaar na dushman diler thā 'mohsin'
maiñ apnī be-ḳhabarī se magar halāk huā
itnī muddat ba.ad mile ho
kin sochoñ meñ gum phirte ho
itne ḳhā.if kyuuñ rahte ho
har aahaT se Dar jaate ho
tez havā ne mujh se pūchhā
ret pe kyā likhte rahte ho
kaash koī ham se bhī pūchhe
raat ga.e tak kyuuñ jaage ho
meñ dariyā se bhī Dartā huuñ
tum dariyā se bhī gahre ho
kaun sī baat hai tum meñ aisī
itne achchhe kyuuñ lagte ho
pīchhe muḌ kar kyuuñ dekhā thā
patthar ban kar kyā takte ho
jaao jiit kā jashn manāo
meñ jhūTā huuñ tum sachche ho
apne shahar ke sab logoñ se
merī ḳhātir kyuuñ uljhe ho
kahne ko rahte ho dil meñ
phir bhī kitne duur khaḌe ho
raat hameñ kuchh yaad nahīñ thā
raat bahut hī yaad aa.e ho
ham se na pūchho hijr ke qisse
apnī kaho ab tum kaise ho
'mohsin' tum badnām bahut ho
jaise ho phir bhī achchhe ho
jab hijr ke shahr meñ dhuup utrī maiñ jaag paḌā to ḳhvāb huā
mirī soch ḳhizāñ kī shāḳh banī tirā chehra aur gulāb huā
barfīlī rut kī tez havā kyuuñ jhiil meñ kañkar pheñk ga.ī
ik aañkh kī niiñd harām huī ik chāñd kā aks ḳharāb huā
tire hijr meñ zehn pighaltā thā tire qurb meñ āñkheñ jaltī haiñ
tujhe khonā ek qayāmat thā tirā milnā aur azaab huā
bhare shahr meñ ek hī chehra thā jise aaj bhī galiyāñ DhūñDtī haiñ
kisī sub.h usī kī dhuup khilī kisī raat vahī mahtāb huā
baḌī umr ke ba.ad in āñkhoñ meñ koī abr utrā tirī yādoñ kā
mire dil kī zamīñ ābād huī mire ġham kā nagar shādāb huā
kabhī vasl meñ 'mohsin' dil TuuTā kabhī hijr kī rut ne laaj rakhī
kisī jism meñ āñkheñ kho baiThe koī chehra khulī kitāb huā
jab se us ne shahr ko chhoḌā har rasta sunsān huā
apnā kyā hai saare shahr kā ik jaisā nuqsān huā
ye dil ye aaseb kī nagrī maskan sochūñ vahmoñ kā
soch rahā huuñ is nagrī meñ tū kab se mehmān huā
sahrā kī muñh-zor havā.eñ auroñ se mansūb huiiñ
muft meñ ham āvāra Thahre muft meñ ghar vīrān huā
mere haal pe hairat kaisī dard ke tanhā mausam meñ
patthar bhī ro paḌte haiñ insān to phir insān huā
itnī der meñ ujḌe dil par kitne mahshar biit ga.e
jitnī der meñ tujh ko pā kar khone kā imkān huā
kal tak jis ke gird thā raqsāñ ik amboh sitāroñ kā
aaj usī ko tanhā pā kar maiñ to bahut hairān huā
us ke zaḳhm chhupā kar rakhiye ḳhud us shaḳhs kī nazroñ se
us se kaisā shikva kiije vo to abhī nādān huā
jin ashkoñ kī phīkī lau ko ham be-kār samajhte the
un ashkoñ se kitnā raushan ik tārīk makān huā
yuuñ bhī kam-āmez thā 'mohsin' vo is shahr ke logoñ meñ
lekin mere sāmne aa kar aur bhī kuchh anjān huā
ḳhumār-e-mausam-e-ḳhushbū had-e-chaman meñ khulā
mirī ġhazal kā ḳhazāna tire badan meñ khulā
tum us kā husn kabhī us kī bazm meñ dekho
ki māhtāb sadā shab ke pairahan meñ khulā
ajab nasha thā magar us kī baḳhshish-e-lab meñ
ki yuuñ to ham se bhī kyā kyā na vo suḳhan meñ khulā
na pūchh pahlī mulāqāt meñ mizāj us kā
vo rañg rañg meñ simTā kiran kiran meñ khulā
badan kī chaap nigah kī zabāñ bhī hotī hai
ye bhed ham pe magar us kī anjuman meñ khulā
ki jaise abr havā kī girah se khul jaa.e
safar kī shaam mirā mehrbāñ thakan meñ khulā
kahūñ maiñ kis se nishānī thī kis masīhā kī
vo ek zaḳhm ki 'mohsin' mire kafan meñ khulā
kis ne sañg-e-ḳhāmoshī pheñkā bhare-bāzār par
ik sukūt-e-marg taarī hai dar-o-dīvār par
tū ne apnī zulf ke saa.e meñ afsāne kahe
mujh ko zanjīreñ milī haiñ jur.at-e-iz.hār par
shāḳh-e-uriyāñ par khilā ik phuul is andāz se
jis tarah taaza lahū chamke na.ī talvār par
sañg-dil ahbāb ke dāman meñ rusvā.ī ke phuul
maiñ ne dekhā hai nayā manzar farāz-e-dār par
ab koī tohmat bhī vaj.h-e-karb-e-rusvā.ī nahīñ
zindagī ik umr se chup hai tire isrār par
maiñ sar-e-maqtal hadīs-e-zindagī kahtā rahā
uñgliyāñ uThtī rahīñ 'mohsin' mire kirdār par
laboñ pe harf-e-rajaz hai zirah utaar ke bhī
maiñ jashn-e-fat.h manātā huuñ jañg haar ke bhī
use lubhā na sakā mere ba.ad kā mausam
bahut udaas lagā ḳhāl-o-ḳhad sañvār ke bhī
ab ek pal kā taġhāful bhī sah nahīñ sakte
ham ahl-e-dil kabhī aadī the intizār ke bhī
vo lamha bhar kī kahānī ki umr bhar meñ kahī
abhī to ḳhud se taqāze the iḳhtisār ke bhī
zamīn oḌh lī ham ne pahuñch ke manzil par
ki ham pe qarz the kuchh gard-e-rahguzār ke bhī
mujhe na sun mire be-shakl ab dikhā.ī to de
maiñ thak gayā huuñ fazā meñ tujhe pukār ke bhī
mirī duā ko palaTnā thā phir udhar 'mohsin'
bahut ujaaḌ the manzar ufuq se paar ke bhī
maiñ kal tanhā thā ḳhilqat so rahī thī
mujhe ḳhud se bhī vahshat ho rahī thī
use jakḌā huā thā zindagī ne
sirhāne maut baiThī ro rahī thī
khulā mujh par ki merī ḳhush-nasībī
mire raste meñ kāñTe bo rahī thī
mujhe bhī nā-rasā.ī kā samar de
mujhe terī tamannā jo rahī thī
mirā qātil mire andar chhupā thā
magar bad-nām ḳhilqat ho rahī thī
baġhāvat kar ke ḳhud apne lahū se
ġhulāmī daaġh apne dho rahī thī
laboñ par thā sukūt-e-marg lekin
mire dil meñ qayāmat so rahī thī
ba-juz mauj-e-fanā duniyā meñ 'mohsin'
hamārī justujū kis ko rahī thī
nayā hai shahr na.e aasre talāsh karūñ
tū kho gayā hai kahāñ ab tujhe talāsh karūñ
jo dasht meñ bhī jalāte the fasl-e-gul ke charāġh
maiñ shahr meñ bhī vahī aable talāsh karūñ
tū aks hai to kabhī merī chashm-e-tar meñ utar
tire liye maiñ kahāñ aa.ine talāsh karūñ
tujhe havās kī āvārgī kā ilm kahāñ
kabhī maiñ tujh ko tire sāmne talāsh karūñ
ġhazal kahūñ kabhī saada se ḳhat likhūñ us ko
udaas dil ke liye mashġhale talāsh karūñ
mire vajūd se shāyad mile surāġh tirā
kabhī maiñ ḳhud ko tire vāste talāsh karūñ
maiñ chup rahūñ kabhī be-vaj.h hañs paḌūñ 'mohsin'
use gañvā ke ajab hausle talāsh karūñ
phir vahī maiñ huuñ vahī shahr-badar sannāTā
mujh ko Das le na kahīñ ḳhāk-basar sannāTā
dasht-e-hastī meñ shab-e-ġham kī sahar karne ko
hijr vāloñ ne liyā raḳht-e-safar sannāTā
kis se pūchhūñ ki kahāñ hai mirā rone vaalā
is taraf maiñ huuñ mire ghar se udhar sannāTā
tū sadāoñ ke bhañvar meñ mujhe āvāz to de
tujh ko degā mire hone kī ḳhabar sannāTā
us ko hañgāma-e-manzil kī ḳhabar kyā doge
jis ne paayā ho sar-e-rāhguzar sannāTā
hāsil-e-kunj-e-qafas vahm-ba-kaf tanhā.ī
raunaq-e-shām-e-safar tā-ba-sahar sannāTā
qsimat-e-shā.ir-e-sīmāb-sifat dasht kī maut
qīmat-e-reza-e-almās-e-hunar sannāTā
jān-e-'mohsin' mirī taqdīr meñ kab likkhā hai
Dūbtā chāñd tirā qurb-e-gajar sannāTā
qatl chhupte the kabhī sañg kī dīvār ke beach
ab to khulne lage maqtal bhare bāzār ke beach
apnī poshāk ke chhin jaane pe afsos na kar
sar salāmat nahīñ rahte yahāñ dastār ke beach
surḳhiyāñ amn kī talqīn meñ masrūf rahīñ
harf bārūd ugalte rahe aḳhbār ke beach
kaash is ḳhvāb kī ta.abīr kī mohlat na mile
sho.ale ugte nazar aa.e mujhe gulzār ke beach
Dhalte sūraj kī tamāzat ne bikhar kar dekhā
sar-kashīda mirā saayā saf-e-ashjār ke beach
rizq malbūs makāñ saañs maraz qarz davā
munqasim ho gayā insāñ inhī afkār ke beach
dekhe jaate na the aañsū mire jis se 'mohsin'
aaj hañste hue dekhā use aġhyār ke beach
sāñsoñ ke is hunar ko na āsāñ ḳhayāl kar
zinda huuñ sā.atoñ ko maiñ sadiyoñ meñ Dhaal kar
maalī ne aaj kitnī duā.eñ vasūl kiiñ
kuchh phuul ik faqīr kī jholī meñ Daal kar
kul yaum-e-hijr zard zamānoñ kā yaum hai
shab bhar na jaag muft meñ āñkheñ na laal kar
ai gard-bād lauT ke aanā hai phir mujhe
rakhnā mire safar kī aziyyat sambhāl kar
mehrāb meñ diye kī tarah zindagī guzār
muñh-zor āñdhiyoñ meñ na ḳhud ko niDhāl kar
shāyad kisī ne buḳhl-e-zamīñ par kiyā hai tanz
gahre samundaroñ se jazīre nikāl kar
ye naqd-e-jāñ ki is kā luTānā to sahl hai
gar ban paḌe to is se bhī mushkil savāl kar
'mohsin' barahna-sar chalī aa.ī hai shām-e-ġham
ġhurbat na dekh is pe sitāroñ kī shaal kar
saare lahje tire be-zamāñ ek maiñ
is bhare shahr meñ rā.egāñ ek maiñ
vasl ke shahr kī raushnī ek tū
hijr ke dasht meñ kārvāñ ek maiñ
bijliyoñ se bharī bārisheñ zor par
apnī bastī meñ kachchā makāñ ek maiñ
hasratoñ se aTe āsmāñ ke tale
jaltī-bujhtī huī kahkashāñ ek maiñ
mujh ko fāriġh dinoñ kī amānat samajh
bhūlī-bisrī huī dāstāñ ek maiñ
raunaqeñ shor mele jhamele tire
apnī tanhā.ī kā rāz-dāñ ek maiñ
ek maiñ apnī hī zindagī kā bharam
apnī hī maut par nauha-ḳhvāñ ek maiñ
us taraf sañg-bārī har ik baam se
is taraf ā.inoñ kī dukāñ ek maiñ
vo nahīñ hai to 'mohsin' ye mat sochnā
ab bhaTaktā phiruñgā kahāñ ek maiñ
vo dilāvar jo siyah shab ke shikārī nikle
vo bhī chaḌhte hue sūraj ke pujārī nikle
sab ke hoñToñ pe mire ba.ad haiñ bāteñ merī
mere dushman mire lafzoñ ke bhikārī nikle
ik janāza uThā maqtal meñ ajab shaan ke saath
jaise saj kar kisī fāteh kī savārī nikle
ham ko har daur kī gardish ne salāmī dī hai
ham vo patthar haiñ jo har daur meñ bhārī nikle
aks koī ho ḳhad-o-ḳhāl tumhāre dekhūñ
bazm koī ho magar baat tumhārī nikle
apne dushman se maiñ be-vaj.h ḳhafā thā 'mohsin'
mere qātil to mire apne havārī nikle
ye dil ye pāgal dil mirā kyuuñ bujh gayā āvārgī
is dasht meñ ik shahr thā vo kyā huā āvārgī
kal shab mujhe be-shakl kī āvāz ne chauñkā diyā
maiñ ne kahā tū kaun hai us ne kahā āvārgī
logo bhalā is shahr meñ kaise jiyeñge ham jahāñ
ho jurm tanhā sochnā lekin sazā āvārgī
ye dard kī tanhā.iyāñ ye dasht kā vīrāñ safar
ham log to uktā ga.e apnī sunā āvārgī
ik ajnabī jhoñke ne jab pūchhā mire ġham kā sabab
sahrā kī bhīgī ret par maiñ ne likhā āvārgī
us samt vahshī ḳhvāhishoñ kī zad meñ paimān-e-vafā
us samt lahroñ kī dhamak kachchā ghaḌā āvārgī
kal raat tanhā chāñd ko dekhā thā maiñ ne ḳhvāb meñ
'mohsin' mujhe raas aa.egī shāyad sadā āvārgī
ye kah ga.e haiñ musāfir luTe gharoñ vaale
Dareñ havā se parinde khule paroñ vaale
ye mere dil kī havas dasht-e-be-karāñ jaisī
vo terī aañkh ke tevar samundaroñ vaale
havā ke haath meñ kaase haiñ zard pattoñ ke
kahāñ ga.e vo saḳhī sabz chādaroñ vaale
kahāñ mileñge vo agle dinoñ ke shahzāde
pahan ke tan pe libāde gadāgaroñ vaale
pahāḌiyoñ meñ ghire ye bujhe bujhe raste
kabhī idhar se guzarte the lashkaroñ vaale
unhī pe ho kabhī nāzil azaab aag ajal
vahī nagar kabhī Thahreñ payambaroñ vaale
tire supurd karūñ ā.īne muqaddar ke
idhar to aa mire ḳhush-rañg pattharoñ vaale
kisī ko dekh ke chup chup se kyuuñ hue 'mohsin'
kahāñ ga.e vo irāde suḳhan-varoñ vaale
zabāñ rakhtā huuñ lekin chup khaḌā huuñ
maiñ āvāzoñ ke ban meñ ghir gayā huuñ
mire ghar kā darīcha pūchhtā hai
maiñ saarā din kahāñ phirtā rahā huuñ
mujhe mere sivā sab log samjheñ
maiñ apne aap se kam boltā huuñ
sitāroñ se hasad kī intihā hai
maiñ qabroñ par charāġhāñ kar rahā huuñ
sambhal kar ab havāoñ se ulajhnā
maiñ tujh se pesh-tar bujhne lagā huuñ
mirī qurbat se kyuuñ ḳhā.if hai duniyā
samundar huuñ maiñ ḳhud meñ gūñjtā huuñ
mujhe kab tak sameTegā vo 'mohsin'
maiñ andar se bahut TuuTā huā huuñ
zaḳhm ke phuul se taskīn talab kartī hai
ba.az auqāt mirī ruuh ġhazab kartī hai
jo tirī zulf se utre hoñ mire āñgan meñ
chāñdnī aise añdheroñ kā adab kartī hai
apne insāf kī zanjīr na dekho ki yahāñ
muflisī zehn kī fariyād bhī kab kartī hai
sehn-e-gulshan meñ havāoñ kī sadā ġhaur se sun
har kalī mātam-e-sad-jashn-e-tarab kartī hai
sirf din Dhalne pe mauqūf nahīñ hai 'mohsin'
zindagī zulf ke saa.e meñ bhī shab kartī hai
zikr-e-shab-e-firāq se vahshat use bhī thī
merī tarah kisī se mohabbat use bhī thī
mujh ko bhī shauq thā na.e chehroñ kī diid kā
rasta badal ke chalne kī aadat use bhī thī
is raat der tak vo rahā mahv-e-guftugū
masrūf maiñ bhī kam thā farāġhat use bhī thī
mujh se bichhaḌ ke shahr meñ ghul-mil gayā vo shaḳhs
hālāñki shahr-bhar se adāvat use bhī thī
vo mujh se baḌh ke zabt kā aadī thā jī gayā
varna har ek saañs qayāmat use bhī thī
suntā thā vo bhī sab se purānī kahāniyāñ
shāyad rafāqatoñ kī zarūrat use bhī thī
tanhā huā safar meñ to mujh pe khulā ye bhed
saa.e se pyaar dhuup se nafrat use bhī thī
'mohsin' maiñ us se kah na sakā yuuñ bhī haal dil
darpesh ek taaza musībat use bhī thī
dekhī bahār ham ne kal zor mai-kade meñ
hañsne siiñ us sajan ke thā shor mai-kade meñ
the josh-e-mul siiñ aisī shorish meñ daaġh dil ke
goyā ki kūdte haiñ ye mor mai-kade meñ
phandā rakhā thā maiñ ne shāyad ki vo parī-rū
dekhe to paas mere ho daur mai-kade meñ
hai aarzū ki hamdam vo māh-rū ho merā
de shaam siiñ jo pyāla ho bhor mai-kade meñ
saaqī vahī hai merā 'nājī' ki gar marūñ maiñ
mujh vāste banā de jā gor mai-kade meñ
lab-e-shīrīñ hai misrī yūsuf-e-sānī hai ye laḌkā
na chhoḌegā merā dil chāh-e-kan.ānī hai ye laḌkā
liyā bosa kisī ne aur garebāñ-gīr hai merā
Dubāyā chāhtā hai sab ko tūfānī hai ye laḌkā
sar uupar laal chīrā aur dahan juuñ ġhuncha-e-rañgīñ
bahār-e-mudda.ā lāl-e-badḳhshānī hai ye laḌkā
qayāmat hai jhamak baazū ke tāvīz-e-talā.ī kī
hisār-e-husn kuuñ qaa.im kiyā baanī hai ye laḌkā
hue rū-posh us kā husn dekh anjum ke juuñ ḳhūbāñ
chamaktā hai ba-rañg-mehr nūrānī hai ye laḌkā
qayāmat qāmat us kā jin ne dekhā so huā bismil
magar sar tā qadam teġh-e-sulemānī hai ye laḌkā
maiñ apnā jaan o dil qurbāñ karūñ uus par setī 'nājī'
jise dekheñ siiñ hue iid ramzānī hai ye laḌkā
mah-ruḳhāñ kī jo mehrbānī hai
ye madad mujh pe āsmānī hai
rashk siiñ us ke saaf chehre ke
chashm par aa.ine kī paanī hai
daam meñ bul-havas ke aayā na.iiñ
kyuuñ ki ye baaz āshyānī hai
charb hai sham.a par jamāl us kā
sham.a kī raushnī zabānī hai
us ke ruḳhsār dekh jiitā huuñ
aarzī merī zindagānī hai
sirf sūrat kā band na.iiñ 'nājī'
āshiq-e-sāhab-e-ma.ānī hai
zikr har sub.h o shaam hai terā
vird-e-āshiq kuuñ naam hai terā
mat kar āzād dām-e-zulf siiñ dil
bāl-bāñdhā ġhulām hai terā
lashkar-e-ġham ne dil siiñ kuuch kiyā
jab se is meñ maqām hai terā
jām-e-mai kā pilānā hai be-rañg
shauq jin kuuñ mudām hai terā
aaj 'nājī' se ram na kar ai shoḳh
dekh muddat siiñ raam hai terā
diyā sā dil ke ḳharābe meñ jal rahā hai miyāñ
diye ke gird koī aks chal rahā hai miyāñ
ye ruuh raqs-e-charāġhāñ hai apne halqe meñ
ye jism saaya hai aur saaya Dhal rahā miyāñ
ye aañkh parda hai ik gardish-e-tahayyur kā
ye dil nahīñ hai bagūla uchhal rahā hai miyāñ
kabhī kisī kā guzarnā kabhī Thahar jaanā
mire sukūt meñ kyā kyā ḳhalal rahā hai miyāñ
kisī kī raah meñ aflāk zer-e-pā hote
yahāñ to paañv se sahrā nikal rahā hai miyāñ
hujūm-e-shoḳh meñ ye dil hī be-ġharaz niklā
chalo koī to harīfāna chal rahā hai miyāñ
tujhe abhī se paḌī hai ki faisla ho jaa.e
na jaane kab se yahāñ vaqt Tal rahā hai miyāñ
tabī.atoñ hī ke milne se thā maza baaqī
so vo maza bhī kahāñ āj-kal rahā hai miyāñ
ġhamoñ kī fasl meñ jis ġham ko rā.egāñ samjheñ
ḳhushī to ye hai ki vo ġham bhī phal rahā hai miyāñ
likhā 'nasīr' ne har rañg meñ safed-o-siyāh
magar jo harf lahū meñ machal rahā hai miyāñ
injīl-e-raftagāñ kī hadīsoñ ke saath huuñ
īsā-nafas huuñ aur salīboñ ke saath huuñ
pāband-e-rañg-o-naqsh huuñ tasvīr kī tarah
maiñ be-hijāb apne hijāboñ ke saath huuñ
aurāq-e-ārzū pe ba-unvān-e-jāñ-kanī
maiñ be-nishāñ sī chand lakīroñ ke saath huuñ
shāyad ye intizār kī lau faisla kare
maiñ apne saath huuñ ki darīchoñ ke saath huuñ
tū fat.h-mand merā tarāshā huā sanam
maiñ but-tarāsh apnī shikastoñ ke saath huuñ
mauj-e-sabā kī zad pe sar-e-rahguzār-e-shauq
maiñ bhī 'nasīr' ghar ke charāġhoñ ke saath huuñ
maiñ bhī ai kaash kabhī mauj-e-sabā ho jā.ūñ
is tavaqqo pe ki ḳhud se bhī judā ho jā.ūñ
abr uTThe to simaT jā.ūñ tirī āñkhoñ meñ
dhuup nikle to tire sar kī ridā ho jā.ūñ
aaj kī raat ujāle mire ham-sāya haiñ
aaj kī raat jo so luuñ to nayā ho jā.ūñ
ab yahī soch liyā dil meñ ki manzil ke baġhair
ghar palaT aa.uuñ to maiñ ābla-pā ho jā.ūñ
phuul kī tarah mahaktā huuñ tirī yaad ke saath
ye alag baat ki maiñ tujh se ḳhafā ho jā.ūñ
jis ke kūche meñ baraste rahe patthar mujh par
us ke hāthoñ ke liye rañg-e-hinā ho jā.ūñ
aarzū ye hai ki taqdīs-e-hunar kī ḳhātir
tere hoñToñ pe rahūñ hamd-o-sanā ho jā.ūñ
marhala apnī parastish kā ho darpesh to maiñ
apne hī sāmne mā.il-ba-duā ho jā.ūñ
tīsha-e-vaqt batā.e ki ta.āruf ke liye
kin pahāḌoñ kī bulandī pe khaḌā ho jā.ūñ
haa.e vo log ki maiñ jin kā pujārī huuñ 'nasīr'
haa.e vo log ki maiñ jin kā ḳhudā ho jā.ūñ
marham-e-vaqt na ejāz-e-masīhā.ī hai
zindagī roz na.e zaḳhm kī gahrā.ī hai
phir mire ghar kī fazāoñ meñ huā sannāTā
phir dar-o-bām se andesha-e-goyā.ī hai
tujh se bichhḌūñ to koī phuul na mahke mujh meñ
dekh kyā karb hai kyā zaat kī sachchā.ī hai
terā manshā tire lahje kī dhanak meñ dekhā
tirī āvāz bhī shāyad tirī añgḌā.ī hai
kuchh ajab gardish-e-parkār safar rakhtā huuñ
do-qadam mujh se bhī aage mirī rusvā.ī hai
kuchh to ye hai ki mirī raah judā hai tujh se
aur kuchh qarz bhī mujh par tirī tanhā.ī hai
kis liye mujh se gurezāñ hai mire sāmne tū
kyā tirī raah meñ haa.il mirī bīnā.ī hai
vo sitāre jo chamakte haiñ tire āñgan meñ
un sitāroñ se to apnī bhī shanāsā.ī hai
jis ko ik umr ġhazal se kiyā mansūb 'nasīr'
us ko parkhā to khulā qāfiya-paimā.ī hai
milne kī tarah mujh se vo pal bhar nahīñ miltā
dil us se milā jis se muqaddar nahīñ miltā
ye rāh-e-tamannā hai yahāñ dekh ke chalnā
is raah meñ sar milte haiñ patthar nahīñ miltā
ham-rañgī-e-mausam ke talabgār na hote
saaya bhī to qāmat ke barābar nahīñ miltā
kahne ko ġham-e-hijr baḌā dushman-e-jāñ hai
par dost bhī is dost se behtar nahīñ miltā
kuchh roz 'nasīr' aao chalo ghar meñ rahā jaa.e
logoñ ko ye shikva hai ki ghar par nahīñ miltā
misl-e-sahrā hai rifāqat kā chaman bhī ab ke
jal bujhā apne hī sho.aloñ meñ badan bhī ab ke
ḳhār-o-ḳhas huuñ to sharar-ḳheziyāñ dekhūñ phir se
aañkh le aa.ī hai ik aisī kiran bhī ab ke
ham to vo phuul jo shāḳhoñ pe ye socheñ pahroñ
kyuuñ sabā bhuul ga.ī apnā chalan bhī ab ke
manziloñ tak nazar aatā hai shikastoñ kā ġhubār
saath detī nahīñ aise meñ thakan bhī ab ke
munsalik ek hī rishte meñ na ho jaa.e kahīñ
tire māthe tire bistar kī shikan bhī ab ke
be-gunāhī ke libāde ko utāro bhī 'nasīr'
raas aa jaa.e agar jurm-e-suḳhan bhī ab ke
sukūt-e-shām se ghabrā na jaa.e āḳhir tū
mire dayār se guzrī jo ai kiran phir tū
libās-e-jāñ meñ nahīñ sho.alagī kā rañg magar
jhulas rahā hai mire saath kyuuñ ba-zāhir tū
vafā-e-vāda-o-paimāñ kā e'tibār bhī kyā
ki maiñ to sāhab-e-īmāñ huuñ aur munkir tū
mire vajūd meñ ik be-zabāñ samundar hai
utar ke dekh safīne se merī ḳhātir tū
maiñ shāḳh-e-sabz nahīñ mahram-e-sabā bhī nahīñ
mire fareb meñ kyuuñ aa gayā hai taa.ir tū
isī ummīd pe jalte haiñ rāstoñ meñ charāġh
kabhī to lauT ke aa.egā ai musāfir tū
tujhe kyā ḳhabar mire be-ḳhabar mirā silsila koī aur hai
jo mujhī ko mujh se baham kare vo gurez-pā koī aur hai
mire mausamoñ ke bhī taur the mire barg-o-bār hī aur the
magar ab ravish hai alag koī magar ab havā koī aur hai
yahī shahr shahr-e-qarār hai to dil-e-shikasta kī ḳhair ho
mirī aas hai kisī aur se mujhe pūchhtā koī aur hai
ye vo mājrā-e-firāq hai jo mohabbatoñ se na khul sakā
ki mohabbatoñ hī ke darmiyāñ sabab-e-jafā koī aur hai
haiñ mohabbatoñ kī amānateñ yahī hijrateñ yahī qurbateñ
diye bām-o-dar kisī aur ne to rahā basā koī aur hai
ye fazā ke rañg khule khule isī pesh-o-pas ke haiñ silsile
abhī ḳhush-navā koī aur thā abhī par-kushā koī aur hai
dil-e-zūd-ranj na kar gila kisī garm o sard raqīb kā
ruḳh-e-nā-sazā to hai rū-ba-rū pas-e-nā-sazā koī aur hai
bahut aa.e hamdam o chāra-gar jo numūd-o-nām ke ho ga.e
jo zavāl-e-ġham kā bhī ġham kare vo ḳhush-āshnā koī aur hai
ye 'nasīr' shām-e-supurdagī kī udaas udaas sī raushnī
ba-kanār-e-gul zarā dekhnā ye tumhī ho yā koī aur hai
aa gayā phir ramazāñ kyā hogā
haa.e ai pīr-e-muġhāñ kyā hogā
bāġh-e-jannat meñ samāñ kyā hogā
tū nahīñ jab to vahāñ kyā hogā
ḳhush vo hotā hai mire nāloñ se
aur andāz-e-fuġhāñ kyā hogā
duur kī raah hai sāmāñ haiñ baḌe
itnī mohlat hai kahāñ kyā hogā
dekh lo rañg-e-parīdañ ko mire
dil jalegā to dhuāñ kyā hogā
hogā bas ek nigah meñ jo tamām
vo ba-hasrat nigarāñ kyā hogā
ham ne maanā ki milā mulk-e-jahāñ
na rahe ham to jahāñ kyā hogā
mar ke jab ḳhaak meñ milnā Thahrā
phir ye turbat kā nishāñ kyā hogā
jis tarah dil huā TukḌe az-ḳhud
chaak is tarah katāñ kyā hogā
yā tirā zikr hai yā naam tirā
aur phir vird-e-zabāñ kyā hogā
ishq se baaz na aanā 'haidar'
raaz hone de ayaañ kyā hogā
abas hai nāz-e-istiġhnā pe kal kī kyā ḳhabar kyā ho
ḳhudā ma.alūm ye sāmān kyā ho jaa.e sar kyā ho
ye āh-e-be-asar kyā ho ye naḳhl-e-be-samar kyā ho
na ho jab dard hī yā-rab to dil kyā ho jigar kyā ho
jahāñ insān kho jaatā ho ḳhud phir us kī mahfil meñ
rasā.ī kis tarah ho daḳhl kyūñkar ho guzar kyā ho
na pūchhūñgā maiñ ye bhī jaam meñ hai zahr yā amrit
tumhāre haath se andesha-e-naf-o-zarar kyā ho
muravvat se ho begāna vafā se duur ho kosoñ
ye sach hai nāznīñ ho ḳhūbsūrat ho magar kyā ho
shagūfe dekh kar muTThī meñ zar ko muskurāte haiñ
ki jab umr is qadar kotāh rakhte haiñ to zar kyā ho
rahā kartī hai ye hairat mujhe zuhd-e-riyā.ī par
ḳhudā se jo nahīñ Dartā use bande kā Dar kyā ho
kahā maiñ ne ki 'nazm'-e-mubtalā martā hai hasrat meñ
kahā us ne agar mar jaa.e to merā zarar kyā ho
kahā maiñ ne ki hai soz-e-jigar aur uff nahīñ kartā
kahā is kī ijāzat hī nahīñ phir nauhagar kyā ho
kahā maiñ ne ki de us ko ijāzat aah karne kī
kahā us ne bhaḌak uTThe agar soz-e-jigar kyā ho
kahā maiñ ne ki aañsū aañkh kā lekin nahīñ thamtā
kahā āñkheñ koī talvoñ se mal Daale agar kyā ho
kahā maiñ ne qadam bhar par hai vo sūrat dikhā aao
kahā muñh pher kar itnā kisī ko dard-e-sar kyā ho
kahā maiñ ne asar mutlaq nahīñ kyā sañg-dil hai tū
kahā jab dil ho patthar kā to patthar par asar kyā ho
kahā maiñ ne jo mar jaa.e to kyā ho soch tū dil meñ
kahā nā-āqibat-andesh ne kuchh soch kar kyā ho
kahā maiñ ne ḳhabar bhī hai ki dī jaañ us ne ghuT ghaT kar
kahā mar jaa.e chupke se to phir mujh ko ḳhabar kyā ho
bid.at masnūn ho ga.ī hai
ummat mat.ūn ho ga.ī hai
kyā kahnā tirī duā kā zāhid
gardūñ kā sutūn ho ga.ī hai
rahne do ajal jo ghaat meñ hai
mujh par maftūn ho ga.ī hai
hasrat ko ġhubār-e-dil meñ DhūñDo
zinda madfūn ho ga.ī hai
vahshat kā thā naam avval avval
ab to vo junūn ho ga.ī hai
vaa.iz ne burī nazar se dekhā
mai shīshe meñ ḳhuun ho ga.ī hai
aariz ke qarīn gulāb kā phuul
ham-rañg kī duun ho ga.ī hai
banda huuñ tirā zabān-e-shīrīñ
duniyā mamnūn ho ga.ī hai
'haidar' shab-e-ġham meñ marg-e-nāgāh
shādī kā shugūn ho ga.ī hai
is vāste adam kī manzil ko DhūñDte haiñ
muddat se dostoñ kī mahfil ko DhūñDte haiñ
ye dil ke paar ho kar phir dil ko DhūñDte haiñ
tīr-e-nigāh us ke bismil ko DhūñDte haiñ
ik lahr meñ na the ham kyuuñ ai habāb dekhā
yuuñ aañkh band kar ke sāhil ko DhūñDte haiñ
tarz-e-karam kī shāhid haiñ meva-dār shāḳheñ
is tarah sar jhukā kar saa.il ko DhūñDte haiñ
hai vasl o hijr apnā ai qais turfa-mazmūñ
mahmil meñ baiThe haiñ aur mahmil ko DhūñDte haiñ
tūl-e-amal kā rasta mumkin nahīñ ki tai ho
manzil pe bhī pahuñch kar manzil ko DhūñDte haiñ
hasrat shabāb kī hai ayyām-e-sheb meñ bhī
ma.adūm kī havas hai zaa.il ko DhūñDte haiñ
uThte haiñ valvale kuchh har baar dard ban kar
kyā jāniye jigar ko yā dil ko DhūñDte haiñ
zaḳhm-e-jigar kā mere hai rashk dostoñ ko
martā huuñ maiñ ki ye kyuuñ qātil ko DhūñDte haiñ
ahl-e-havas kī kashtī yak baam o do havā hai
dariyā-e-ishq meñ bhī sāhil ko DhūñDte haiñ
aayā jo rahm mujh par is meñ bhī chaal hai kuchh
siine pe haath rakh kar ab dil ko DhūñDte haiñ
karte haiñ kār-e-farhād āsāñ zamīn meñ bhī
mushkil-pasand haiñ ham mushkil ko DhūñDte haiñ
ai ḳhizr pai-e-ḳhajista bahr-e-ḳhudā karam kar
bhaTke hue musāfir manzil ko DhūñDte haiñ
dil-ḳhvāh tere ishve dil-jū tire ishāre
vo dil TaTolte haiñ ye dil ko DhūñDte haiñ
ai 'nazm' kyā batā.eñ hajj-o-tavāf apnā
ka.abe meñ bhī kisī kī mahmil ko DhūñDte haiñ
kisī se bas ki umīd-e-kushūd-e-kār nahīñ
mujhe ajal ke bhī aane kā e'tibār nahīñ
javāb naame kā qāsid mazār par laayā
ki jāntā thā use tāb-e-intizār nahīñ
ye kah ke uTh ga.ī bālīñ se merī sham-e-sahar
tamām ho ga.ī shab aur tujhe qarār nahīñ
jo tū ho paas to hūr-o-qusūr sab kuchh ho
jo tū nahīñ to nahīñ balki zīnhār nahīñ
ḳhizāñ ke aane se pahle hī thā mujhe ma.alūm
ki rañg-o-bū-e-chaman kā kuchh e'tibār nahīñ
ġhazal kahī hai ki motī piro.e haiñ ai 'nazm'
vo kaun sher hai jo durr-e-shāhvār nahīñ
koī mai de yā na de ham riñd-e-be-parvā haiñ aap
sāqiyā apnī baġhal meñ shīsha-e-sahbā haiñ aap
ġhāfil o hoshyār vo timsāl-e-yak-ā.īna haiñ
varta-e-hairat meñ nādāñ aap haiñ daanā haiñ aap
kyuuñ rahe merī duā minnat-kash-e-bāl-e-malak
nāla-e-mastāna mere āsmāñ-paimā haiñ aap
hai ta.ajjub ḳhizr ko aur āb-e-haivāñ kī talab
aur phir uzlat-guzīn-e-dāman-e-sahrā haiñ aap
manzil-e-tūl-e-amal darpesh aur mohlat hai kam
raah kis se pūchhiye hairat meñ naqsh-e-pā haiñ aap
haq se tālib diid ke hoñ ham basīr aise nahīñ
ham ko jo kotah-nazar samjheñ vo nā-bīnā haiñ aap
gul hama-tan-zaḳhm haiñ phir bhī hama-tan-gosh haiñ
be-asar kuchh nāla-hā-e-bulbul-e-shaidā haiñ aap
hirs se shikva karūñ kyā haath phailāne kā maiñ
kahtī hai vo apne hāthoñ ḳhalq meñ rusvā haiñ aap
ham se ai ahl-e-tana.a.um muñh chhupānā chāhiye
dam bharā karte haiñ ham aur ā.ina-sīmā haiñ aap
kyā kārvān-e-hastī guzrā ravā-ravī meñ
fardā ko maiñ ne dekhā gard-o-ġhubār-e-dī meñ
the mahv lāla-o-gul kis kaif-e-be-ḳhudī meñ
zaḳhm-e-jigar ke Tāñke TuuTe hañsī hañsī meñ
yārān-e-bazm-e-ishrat DhūñDūñ kahāñ maiñ tum ko
tāroñ kī chhāñv meñ yā pichhle kī chāñdnī meñ
har uqda meñ jahāñ ke poshīda hai kashākash
hai mauj-e-ḳhanda-e-gul pinhāñ kalī kalī meñ
zaḳhmoñ meñ ḳhud chamak hai aur us pe ye sitam hai
rañg-e-parīdañ se maiñ rahtā huuñ chāñdnī meñ
ham kis shumār meñ the pursish jo ham se hotī
ye imtiyāz paayā āshob-e-āgahī meñ
hukm-e-qazā ho jaisā sarzad ho fe.al vaisā
banda kā daḳhl bhī hai phir is kahī badī meñ
raftār-e-sāya ko hai past-o-buland yaksāñ
Thokar kabhī na khaa.e rāh-e-farotanī meñ
vajd aa gayā falak ko ġhash aa gayā zamīñ ko
do tarah ke asar the ik saut-e-sarmadī meñ
ta.abīr us kī shāyad ek vāpsīñ nafas ho
jo ḳhvāb dekhte the ham saarī zindagī meñ
laa.ī hubāb tak ko sail-e-fanā bahā kar
ik aah khīñchne ko ik dam kī zindagī meñ
mahshar kī āfatoñ kā dhaḌkā nahīñ rahā ab
sau hashr maiñ ne dekhe do din kī zindagī meñ
pahlū meñ tū ho ai dil phir hasrateñ hazāroñ
kis baat kī kamī hai terī salāmtī meñ
pursān-e-hāl vo ho aur sāmne bulā kar
kyā jāniye zabāñ se kyā nikle be-ḳhudī meñ
tū ek zill-e-hastī phir kaisī ḳhud-parastī
saaya kī parvarish hai dāmān-e-be-ḳhudī meñ
haa.el bas ik nafas hai mahshar meñ aur ham meñ
parda habāb kā hai fardā meñ aur dī meñ
āñkheñ dikhā rahī hai din se mujhe shab-e-ġham
āsār tīrgī ke haiñ din kī raushnī meñ
tū ne to apne dar se mujh ko uThā diyā hai
parchhā.īñ phir rahī hai merī usī galī meñ
sajda kā hukm mujh ko tū ne to ab diyā hai
pahle hī likh chukā huuñ maiñ ḳhatt-e-bandgī meñ
ai 'nazm' chheḌ kar ham tujh ko hue pashemāñ
kyā jānte the zālim ro degā dil-lagī meñ
pursish jo hogī tujh se jallād kyā karegā
le ḳhuun maiñ ne baḳhshā tū yaad kyā karegā
huuñ daam meñ pur-afshāñ aur sādgī se hairāñ
kyuuñ tez kī haiñ chhuriyāñ sayyād kyā karegā
zālim ye soch kar ab detā hai bosa-e-lab
jab hoñT sī diye phir fariyād kyā karegā
zanjīr tār-e-dāmāñ hai tauq ik garebāñ
zor-e-junūñ na kam ho haddād kyā karegā
ham Duub kar mareñge hasrat rahegī tujh ko
jab ḳhaak hī na hogī barbād kyā karegā
yāqūb qat.a kar deñ ummīd-e-vasl dil se
yūsuf sā banda koī āzād kyā karegā
dil le ke pūchhtā hai tū kis kā shefta hai
bhūlā abhī se zālim phir yaad kyā karegā
ai ḳhatt-e-bayāz aariz darkār hai jo tujh ko
tahrīr husn kī kuchh rūdād kyā karegā
kunj-e-qafas se ik din hogī rihā.ī apnī
mar jā.eñge to āḳhir sayyād kiyā karegā
misl-e-sipand dil hai betāb soz-e-ġham meñ
rah jā.egā taḌap kar fariyād kyā karegā
ai shaiḳh bhar gayā hai kyuuñ va.az kī havā meñ
rīsh-e-safed apnī barbād kyā karegā
zulm-o-sitam se bhī ab zālim ne haath khīñchā
is se sitam vo baḌh kar ījād kyā karegā
az-bas-ki be-hunar huuñ maiñ nañg-e-mo'tariz huuñ
mazmūñ pe mere koī ī.rād kyā karegā
ai ''nazm'' jis ko chāhe vo de bahisht dozaḳh
namrūd kyā karegā shaddād kyā karegā
sañg-e-jafā kā ġham nahīñ dast-e-talab kā Dar nahīñ
apnā hai us par āshiyāñ naḳhl jo bārvar nahīñ
sunte ho ahl-e-qāfila maiñ koī rāhbar nahīñ
dekh rahā huuñ tum meñ se ek bhī raah par nahīñ
maut kā ghar hai āsmāñ is se kahīñ mafar nahīñ
nikleñ to koī dar nahīñ bhāgeñ to rahguzar nahīñ
pahle jigar par aah kā naam na thā nishāñ na thā
āḳhir-e-kār ye huā aah to hai jigar nahīñ
sub.h-e-azal se tā-abad qissa na hogā ye tamām
jaur-e-falak kī dāstāñ aisī bhī muḳhtasar nahīñ
barg-e-ḳhizāñ-rasīda huuñ chheḌ na mujh ko ai nasīm
zauq fuġhāñ kā hai mujhe shikva-e-abr-e-tar nahīñ
munkir-e-hashr hai kidhar dekhe tū aañkh khol kar
hashr kī jo ḳhabar na de aisī koī sahar nahīñ
shabnam o gul ko dekh kar vajd na aa.e kis tarah
ḳhanda be-sabab nahīñ girya be-asar nahīñ
tere faqīr kā ġhurūr tājvaroñ se hai sivā
tarf-e-kulah meñ de shikan us ko ye dard-e-sar nahīñ
koshak o qasr o bām-o-dar tū ne binā kiye to kyā
haif hai ḳhānumāñ-ḳharāb dil meñ kisī ke gher nahīñ
nāla-kashī raqīb se merī tarah muhāl hai
dil nahīñ hausla nahīñ zohra nahīñ jigar nahīñ
shātir-e-pīr-e-āsmāñ vāh-rī terī dastburd
ḳhusrav o kaiqibād kī teġh nahīñ kamar nahīñ
shaan karīm kī ye hai haañ se ho peshtar atā
lutf atā kā kyā ho jab haañ se ho peshtar nahīñ
laakh vo be-ruḳhī kare laakh vo kaj-ravī kare
kuchh to malāl is kā ho dil ko mire magar nahīñ
sun ke burā na māniye sach ko na jhuuT jāniye
zikr hai kuchh gila nahīñ baat hai neshtar nahīñ
tanhā nahīñ huuñ gar dil-e-dīvāna saath hai
vo harzah-gard huuñ ki parī-ḳhāna saath hai
hañgāma ik parī kī savārī kā dekhnā
kyā dhuum hai ki saikḌoñ dīvāna saath hai
dil meñ haiñ laakh tarah ke hiile bhare hue
phir mashvara ko ā.īna o shāna saath hai
roz-e-siyah meñ saath koī de to jāniye
jab tak faroġh-e-sham.a hai parvāna saath hai
detā nahīñ hai saath tahī-dast kā koī
jab tak ki mai hai shīshe meñ paimāna saath hai
sīkhā huuñ mai-kade meñ tarīq-e-farotanī
jab tak ki sar hai sajda-e-shukrāna saath hai
jo be-basar haiñ DhūñDte phirte haiñ duur duur
aur har qadam pe jalva-e-jānāna saath hai
kyā ḳhauf ho hameñ zan-e-duniyā ke makr kā
apnī madad ko himmat-e-mardāna saath hai
ġham kī kitāb se dil-e-sad-pāra kam nahīñ
jis bazm meñ ga.e yahī afsāna saath hai
mānind-e-gard-bād huuñ ḳhāna-ba-dosh maiñ
sahrā meñ huuñ magar mirā kāshāna saath hai
uḌā kar kaag shīshe se mai-e-gul-gūñ nikaltī hai
sharābī jam.a haiñ mai-ḳhāna meñ Topī uchhaltī hai
bahār-e-mai-kashī aa.ī chaman kī rut badaltī hai
ghaTā mastāna uThtī hai havā mastāna chaltī hai
za-ḳhud-rafta tabī.at kab sambhāle se sambhaltī hai
na ban aatī hai nāseh se na kuchh vaa.iz kī chaltī hai
ye kis kī hai tamannā chuTkiyāñ letī hai jo dil meñ
ye kis kī aarzū hai jo kaleje ko masaltī hai
vo dīvāna hai jo is fasl meñ fasdeñ na khulvā.e
rag-e-har-shāḳh-e-gul se ḳhuun kī naddī ubaltī hai
sahar hote hī dam niklā ġhash aate hī ajal aa.ī
kahāñ huuñ maiñ nasīm-e-sub.h pañkhā kis ko jhaltī hai
tamatto ek kā hai ek ke nuqsāñ se aalam meñ
ki saaya phailtā jaatā hai juuñ juuñ dhuup Dhaltī hai
binā rakkhī hai ġham par ziist kī ye ho gayā sābit
na lapkā aah kā chhūTegā jab tak saañs chaltī hai
qarār ik dam nahīñ aatā hai ḳhūn-e-be-gunah pī kar
ki ab to ḳhud ba-ḳhud talvār rah rah kar ugaltī hai
jahannam kī na aañch aa.egī mai-ḳhvāroñ pe o vaa.iz
sharāb ālūda ho jo shai vo kab ātish meñ jaltī hai
na dikhlānā ilāhī ek aafat hai shab-e-furqat
na jo kaaTe se kaTtī hai na jo Taale se Taltī hai
ye achchhā shuġhl vahshat meñ nikālā tū ne ai 'haidar'
garebāñ meñ ulajhne se tabī.at to bahaltī hai
ye āh-e-be-asar kyā ho ye naḳhl-e-be-samar kyā ho
na ho jab dard hī yārab to dil kyā ho jigar kyā ho
baġhal-gīr aarzū se haiñ murādeñ aarzū mujh se
yahāñ is vaqt to ik iid hai tum jalva-gar kyā ho
muqaddar meñ ye likkhā hai kaTegī umr mar-mar kar
abhī se mar ga.e ham dekhiye ab umr bhar kyā ho
muravvat se ho begāna vafā se duur ho kosoñ
ye sach hai nāznīñ ho ḳhūb-sūrat ho magar kyā ho
lagā kar zaḳhm meñ Tāñke qazā terī na aa jaa.e
jo vo saffāk sun paa.e batā ai chāra-gar kyā ho
qayāmat ke bakheḌe paḌ ga.e aate hī duniyā meñ
ye maanā ham ne mar jaanā to mumkin hai magar kyā ho
kahā maiñ ne ki 'nazm'-e-mubtalā martā hai hasrat meñ
kahā us ne agar mar jaa.e to merā zarar kyā ho
ye huā ma.aal hubāb kā jo havā meñ bhar ke ubhar gayā
ki sadā hai lutma-e-mauj kī sar-e-pur-ġhurūr kidhar gayā
mujhe jazb-e-dil ne ai juz bahak ke rakhā qadam koī
mujhe par lagā.e shauq ne kahīñ thak ke maiñ jo Thahar gayā
mujhe piirī aur shabāb meñ jo hai imtiyāz to is qadar
koī jhoñkā bād-e-sahar kā thā mire paas se jo guzar gayā
asar us ke ishva-e-nāz kā jo huā vo kis se bayāñ karūñ
mujhe to ajal kī hai aarzū use vahm hai ki ye mar gayā
tujhe ai ḳhatīb-e-chaman nahīñ ḳhabar apne ḳhutba-e-shauq meñ
ki kitāb-e-gul kā varaq varaq tirī be-ḳhudī se bikhar gayā
kise tū sunātā hai ham-nashīñ ki hai ishva-e-dushman-e-aql-o-dīñ
tire kahne kā hai mujhe yaqīñ maiñ tire Darāne se Dar gayā
karūñ zikr kyā maiñ shabāb kā sune kaun qissa ye ḳhvāb kā
ye vo raat thī ki guzar ga.ī ye vo nashsha thā ki utar gayā
dil-e-nā-tavāñ ko takān ho mujhe us kī taab na thī zarā
ġham-e-intizār se bach gayā thā naved-e-vasl se mar gayā
mire sabr-o-tāb ke sāmne na hujūm-e-ḳhauf-o-rajā rahā
vo chamak ke barq rah ga.ī vo garaj ke abr guzar gayā
mujhe bahr-e-ġham se ubuur kī nahīñ fikr ai mire chāra-gar
nahīñ koī chāra-kār ab mire sar se aab guzar gayā
mujhe rāz-e-ishq ke zabt meñ jo maza milā hai na pūchhiye
mai-e-añgbīñ kā ye ghūñT thā ki gale se mere utar gayā
nahīñ ab jahān meñ dostī kabhī rāste meñ jo mil ga.e
nahīñ matlab ek ko ek se ye idhar chalā vo udhar gayā
agar aa ke ġhussa nahīñ rahā to lagī thī aag ki bujh ga.ī
jo hasad kā josh faro huā to ye zahr chaḌh ke utar gayā
tujhe 'nazm' vādi-e-shauq meñ abas ehtiyāt hai is qadar
kahīñ girte girte sambhal gayā kahīñ chalte chalte Thahar gayā
yuuñ maiñ sīdhā gayā vahshat meñ bayābāñ kī taraf
haath jis tarah se aatā hai garebāñ kī taraf
baiThe baiThe dil-e-ġham-ghīñ ko ye kyā lahr aa.ī
uTh ke tūfān chalā dīda-e-giryāñ kī taraf
dekhnā lāla-e-ḳhud-rav kā lahaknā saaqī
koh se dauḌ ga.ī aag bayābāñ kī taraf
ro diyā dekh ke aksar maiñ bahār-e-shabnam
hañs diyā dekh ke aksar gul-e-ḳhandāñ kī taraf
baat chhuptī nahīñ paḌtī haiñ nigāheñ sab kī
us ke dāman kī taraf mere garebāñ kī taraf
saikḌoñ dāġh-e-gunah dho ga.e rahmat se tirī
kyā ghaTā jhuum ke aa.ī thī gulistāñ kī taraf
chashm-e-ā.īna pareshāñ-nazarī siikh ga.ī
dekhtā thā ye bahut zulf-e-pareshāñ kī taraf
sar jhukā.e hue hai 'nazm' basān-e-ḳhāma
samt sajde kī hai terī ḳhat-e-farmāñ kī taraf
aaj zarā fursat paa.ī thī aaj use phir yaad kiyā
band galī ke āḳhirī ghar ko khol ke phir ābād kiyā
khol ke khiḌkī chāñd hañsā phir chāñd ne donoñ hāthoñ se
rañg uḌaa.e phuul khilā.e chiḌiyoñ ko āzād kiyā
baḌe baḌe ġham khaḌe hue the rasta roke rāhoñ meñ
chhoTī chhoTī ḳhushiyoñ se hī ham ne dil ko shaad kiyā
baat bahut ma.amūlī sī thī ulajh ga.ī takrāroñ meñ
ek zarā sī zid ne āḳhir donoñ ko barbād kiyā
dānāoñ kī baat na maanī kaam aa.ī nādānī hī
sunā havā ko paḌhā nadī ko mausam ko ustād kiyā
aanī jaanī har mohabbat hai chalo yuuñ hī sahī
jab talak hai ḳhūb-sūrat hai chalo yuuñ hī sahī
ham kahāñ ke devtā haiñ bevafā vo haiñ to kyā
ghar meñ koī ghar kī zīnat hai chalo yuuñ hī sahī
vo nahīñ to koī to hogā kahīñ us kī tarah
jism meñ jab tak harārat hai chalo yuuñ hī sahī
maile ho jaate haiñ rishte bhī libāsoñ kī tarah
dostī har din kī mehnat hai chalo yuuñ hī sahī
bhuul thī apnī farishta aadmī meñ DhūñDnā
aadmī meñ ādamiyyat hai chalo yuuñ hī sahī
jaisī honī chāhiye thī vaisī to duniyā nahīñ
duniyā-dārī bhī zarūrat hai chalo yuuñ hī sahī
apnī marzī se kahāñ apne safar ke ham haiñ
ruḳh havāoñ kā jidhar kā hai udhar ke ham haiñ
pahle har chiiz thī apnī magar ab lagtā hai
apne hī ghar meñ kisī dūsre ghar ke ham haiñ
vaqt ke saath hai miTī kā safar sadiyoñ se
kis ko mālūm kahāñ ke haiñ kidhar ke ham haiñ
chalte rahte haiñ ki chalnā hai musāfir kā nasīb
sochte rahte haiñ kis rāhguzar ke ham haiñ
ham vahāñ haiñ jahāñ kuchh bhī nahīñ rasta na dayār
apne hī kho.e hue shaam o sahar ke ham haiñ
gintiyoñ meñ hī gine jaate haiñ har daur meñ ham
har qalamkār kī be-nām ḳhabar ke ham haiñ
be-nām sā ye dard Thahar kyuuñ nahīñ jaatā
jo biit gayā hai vo guzar kyuuñ nahīñ jaatā
sab kuchh to hai kyā DhūñDhtī rahtī haiñ nigāheñ
kyā baat hai maiñ vaqt pe ghar kyuuñ nahīñ jaatā
vo ek hī chehra to nahīñ saare jahāñ meñ
jo duur hai vo dil se utar kyuuñ nahīñ jaatā
maiñ apnī hī uljhī huī rāhoñ kā tamāsha
jaate haiñ jidhar sab maiñ udhar kyuuñ nahīñ jaatā
vo ḳhvāb jo barsoñ se na chehra na badan hai
vo ḳhvāb havāoñ meñ bikhar kyuuñ nahīñ jaatā
besan kī sauñdhī roTī par khaTTī chaTnī jaisī maañ
yaad aatī hai! chaukā bāsan chimTā phuknī jaisī maañ
baañs kī kharrī khaaT ke uupar har aahaT par kaan dhare
aadhī soī aadhī jaagī thakī do-pahrī jaisī maañ
chiḌiyoñ kī chahkār meñ gūñje rādhā mohan alī alī
murġhe kī āvāz se bajtī ghar kī kunDī jaisī maañ
biivī beTī bahan paḌosan thoḌī thoḌī sī sab meñ
din bhar ik rassī ke uupar chaltī naTnī jaisī maañ
baañT ke apnā chehra māthā āñkheñ jaane kahāñ ga.ī
phaTe purāne ik album meñ chanchal laḌkī jaisī maañ
dariyā ho yā pahāḌ ho Takrānā chāhiye
jab tak na saañs TuuTe jiye jaanā chāhiye
yuuñ to qadam qadam pe hai dīvār sāmne
koī na ho to ḳhud se ulajh jaanā chāhiye
jhuktī huī nazar ho ki simTā huā badan
har ras-bharī ghaTā ko baras jaanā chāhiye
chaurāhe baaġh buildingeñ sab shahr to nahīñ
kuchh aise vaise logoñ se yārānā chāhiye
apnī talāsh apnī nazar apnā tajraba
rasta ho chāhe saaf bhaTak jaanā chāhiye
chup chup makān rāste gum-sum niDhāl vaqt
is shahr ke liye koī dīvānā chāhiye
bijlī kā qumquma na ho kaalā dhuāñ to ho
ye bhī agar nahīñ ho to bujh jaanā chāhiye
dil meñ na ho jur.at to mohabbat nahīñ miltī
ḳhairāt meñ itnī baḌī daulat nahīñ miltī
kuchh log yūñhī shahr meñ ham se bhī ḳhafā haiñ
har ek se apnī bhī tabī.at nahīñ miltī
dekhā hai jise maiñ ne koī aur thā shāyad
vo kaun thā jis se tirī sūrat nahīñ miltī
hañste hue chehroñ se hai bāzār kī zīnat
rone kī yahāñ vaise bhī fursat nahīñ miltī
niklā karo ye sham.a liye ghar se bhī bāhar
kamre meñ sajāne ko musībat nahīñ miltī
duniyā jise kahte haiñ jaadū kā khilaunā hai
mil jaa.e to miTTī hai kho jaa.e to sonā hai
achchhā sā koī mausam tanhā sā koī aalam
har vaqt kā ronā to be-kār kā ronā hai
barsāt kā bādal to dīvāna hai kyā jaane
kis raah se bachnā hai kis chhat ko bhigonā hai
ye vaqt jo terā hai ye vaqt jo merā hai
har gaam pe pahrā hai phir bhī ise khonā hai
ġham ho ki ḳhushī donoñ kuchh duur ke sāthī haiñ
phir rasta hī rasta hai hañsnā hai na ronā hai
āvāra-mizājī ne phailā diyā āñgan ko
ākāsh kī chādar hai dhartī kā bichhaunā hai
garaj-baras pyāsī dhartī par phir paanī de maulā
chiḌiyoñ ko daane bachchoñ ko guḌ-dhānī de maulā
do aur do kā joḌ hamesha chaar kahāñ hotā hai
soch samajh vāloñ ko thoḌī nādānī de maulā
phir raushan kar zahr kā pyāla chamkā na.ī salībeñ
jhūToñ kī duniyā meñ sach ko tābānī de maulā
phir mūrat se bāhar aa kar chāroñ or bikhar jā
phir mandir ko koī 'mīrā' dīvānī de maulā
tere hote koī kis kī jaan kā dushman kyuuñ ho
jiine vāloñ ko marne kī āsānī de maulā
ghar se nikle to ho sochā bhī kidhar jāoge
har taraf tez havā.eñ haiñ bikhar jāoge
itnā āsāñ nahīñ lafzoñ pe bharosā karnā
ghar kī dahlīz pukāregī jidhar jāoge
shaam hote hī simaT jā.eñge saare raste
bahte dariyā se jahāñ hoge Thahar jāoge
har na.e shahr meñ kuchh rāteñ kaḌī hotī haiñ
chhat se dīvāreñ judā hoñgī to Dar jāoge
pahle har chiiz nazar aa.egī be-ma.anī sī
aur phir apnī hī nazroñ se utar jāoge
har ek ghar meñ diyā bhī jale anaaj bhī ho
agar na ho kahīñ aisā to ehtijāj bhī ho
rahegī va.adoñ meñ kab tak asiir ḳhush-hālī
har ek baar hī kal kyuuñ kabhī to aaj bhī ho
na karte shor-sharāba to aur kyā karte
tumhāre shahr meñ kuchh aur kām-kāj bhī ho
hukūmatoñ ko badalnā to kuchh muhāl nahīñ
hukūmateñ jo badaltā hai vo samāj bhī ho
badal rahe haiñ ka.ī aadmī darindoñ meñ
maraz purānā hai is kā nayā ilaaj bhī ho
akele ġham se na.ī shā.irī nahīñ hotī
zabān-e-'mīr' meñ 'ġhālib' kā imtizāj bhī ho
har ghaḌī ḳhud se ulajhnā hai muqaddar merā
maiñ hī kashtī huuñ mujhī meñ hai samundar merā
kis se pūchhūñ ki kahāñ gum huuñ ka.ī barsoñ se
har jagah DhūñDhtā phirtā hai mujhe ghar merā
ek se ho ga.e mausamoñ ke chehre saare
merī āñkhoñ se kahīñ kho gayā manzar merā
muddateñ biit ga.iiñ ḳhvāb suhānā dekhe
jāgtā rahtā hai har niiñd meñ bistar merā
aa.ina dekh ke niklā thā maiñ ghar se bāhar
aaj tak haath meñ mahfūz hai patthar merā
hosh vāloñ ko ḳhabar kyā be-ḳhudī kyā chiiz hai
ishq kiije phir samjhiye zindagī kyā chiiz hai
un se nazreñ kyā milīñ raushan fazā.eñ ho ga.iiñ
aaj jaanā pyaar kī jādūgarī kyā chiiz hai
bikhrī zulfoñ ne sikhā.ī mausamoñ ko shā.irī
jhuktī āñkhoñ ne batāyā mai-kashī kyā chiiz hai
ham laboñ se kah na paa.e un se hāl-e-dil kabhī
aur vo samjhe nahīñ ye ḳhāmoshī kyā chiiz hai
kabhī kisī ko mukammal jahāñ nahīñ miltā
kahīñ zamīn kahīñ āsmāñ nahīñ miltā
tamām shahr meñ aisā nahīñ ḳhulūs na ho
jahāñ umiid ho is kī vahāñ nahīñ miltā
kahāñ charāġh jalā.eñ kahāñ gulāb rakheñ
chhateñ to miltī haiñ lekin makāñ nahīñ miltā
ye kyā azaab hai sab apne aap meñ gum haiñ
zabāñ milī hai magar ham-zabāñ nahīñ miltā
charāġh jalte hī bīnā.ī bujhne lagtī hai
ḳhud apne ghar meñ hī ghar kā nishāñ nahīñ miltā
mohabbat meñ vafādārī se bachiye
jahāñ tak ho adākārī se bachiye
har ik sūrat bhalī lagtī hai kuchh din
lahū kī sho.abada-kārī se bachiye
sharāfat ādamiyat dard-mandī
baḌe shahroñ meñ bīmārī se bachiye
zarūrī kyā har ik mahfil meñ baiTheñ
takalluf kī ravā-dārī se bachiye
binā pairoñ ke sar chalte nahīñ haiñ
buzurgoñ kī samajhdārī se bachiye
na jaane kaun sā manzar nazar meñ rahtā hai
tamām umr musāfir safar meñ rahtā hai
laḌā.ī dekhe hue dushmanoñ se mumkin hai
magar vo ḳhauf jo dīvār-o-dar meñ rahtā hai
ḳhudā to mālik-o-muḳhtār hai kahīñ bhī rahe
kabhī bashar meñ kabhī jānvar meñ rahtā hai
ajiib daur hai ye tai-shuda nahīñ kuchh bhī
na chāñd shab meñ na sūraj sahar meñ rahtā hai
jo milnā chāho to mujh se milo kahīñ bāhar
vo koī aur hai jo mere ghar meñ rahtā hai
badalnā chāho to duniyā badal bhī saktī hai
ajab futūr sā har vaqt sar meñ rahtā hai
nazdīkiyoñ meñ duur kā manzar talāsh kar
jo haath meñ nahīñ hai vo patthar talāsh kar
sūraj ke ird-gird bhaTakne se fā.eda
dariyā huā hai gum to samundar talāsh kar
tārīḳh meñ mahl bhī hai hākim bhī taḳht bhī
gumnām jo hue haiñ vo lashkar talāsh kar
rahtā nahīñ hai kuchh bhī yahāñ ek sā sadā
darvāza ghar kā khol ke phir ghar talāsh kar
koshish bhī kar umiid bhī rakh rāsta bhī chun
phir is ke ba.ad thoḌā muqaddar talāsh kar
tanhā tanhā dukh jheleñge mahfil mahfil gā.eñge
jab tak aañsū paas raheñge tab tak giit sunā.eñge
tum jo socho vo tum jaano ham to apnī kahte haiñ
der na karnā ghar aane meñ varna ghar kho jā.eñge
bachchoñ ke chhoTe hāthoñ ko chāñd sitāre chhūne do
chaar kitābeñ paḌh kar ye bhī ham jaise ho jā.eñge
achchhī sūrat vaale saare patthar-dil hoñ mumkin hai
ham to us din raa.e deñge jis din dhokā khā.eñge
kin rāhoñ se safar hai āsāñ kaun sā rasta mushkil hai
ham bhī jab thak kar baiTheñge auroñ ko samjhā.eñge
us ko kho dene kā ehsās to kam baaqī hai
jo huā vo na huā hotā ye ġham baaqī hai
ab na vo chhat hai na vo ziina na añgūr kī bel
sirf ik us ko bhulāne kī qasam baaqī hai
maiñ ne pūchhā thā sabab peḌ ke gir jaane kā
uTh ke maalī ne kahā us kī qalam baaqī hai
jañg ke faisle maidāñ meñ kahāñ hote haiñ
jab talak hāfize baaqī haiñ alam baaqī hai
thak ke girtā hai hiran sirf shikārī ke liye
jism ghāyal hai magar āñkhoñ meñ ram baaqī hai
yaqīn chāñd pe sūraj meñ e'tibār bhī rakh
magar nigāh meñ thoḌā sā intizār bhī rakh
ḳhudā ke haath meñ mat sauñp saare kāmoñ ko
badalte vaqt pe kuchh apnā iḳhtiyār bhī rakh
ye hī lahū hai shahādat ye hī lahū paanī
ḳhizāñ nasīb sahī zehn meñ bahār bhī rakh
gharoñ ke tāqoñ meñ gul-daste yuuñ nahīñ sajte
jahāñ haiñ phuul vahīñ ās-pās ḳhaar bhī rakh
pahāḌ gūñjeñ nadī gaa.e ye zarūrī hai
safar kahīñ kā ho dil meñ kisī kā pyaar bhī rakh
ye kaisī kashmakash hai zindagī meñ
kisī ko DhūñDte haiñ ham kisī meñ
jo kho jaatā hai mil kar zindagī meñ
ġhazal hai naam us kā shā.erī meñ
nikal aate haiñ aañsū hañste hañste
ye kis ġham kī kasak hai har ḳhushī meñ
kahīñ chehra kahīñ āñkheñ kahīñ lab
hamesha ek miltā hai ka.ī meñ
chamaktī hai añdheroñ meñ ḳhamoshī
sitāre TūTte haiñ raat hī meñ
sulagtī ret meñ paanī kahāñ thā
koī bādal chhupā thā tishnagī meñ
bahut mushkil hai banjāra-mizājī
salīqa chāhiye āvārgī meñ
haa.e vo shiddat-e-intizār na pūchh
rañg-e-gulshan dam-e-bahār na pūchh
vahshat-e-qalb-e-be-qarār na pūchh
sadma-e-andalīb-e-zār na pūchh
talḳh anjāmi-e-bahār na pūchh
ġhair par lutf maiñ rahīn-e-sitam
mujh se ā.īna-e-bazm-e-yār na pūchh
de diyā dard mujh ko dil ke evaz
haa.e lutf-e-sitam-shi.ār na pūchh
phir huī yād-e-mai-kashī taaza
masti-e-abr-e-nau-bahār na pūchh
mujh ko dhokā hai tār-e-bistar kā
nā-tavāni-e-jism-e-yār na pūchh
maiñ huuñ nā-āshnā-e-vasl hunūz
mujh se kaif-e-visāl-e-yār na pūchh
jo be-sabāt ho us sarḳhushī ko kyā kiije
ye zindagī hai to phir zindagī ko kyā kiije
rukā jo kaam to dīvāngī hī kaam aa.ī
na kaam aa.e to farzāngī ko kyā kiije
ye kyuuñ kaheñ ki hameñ koī rahnumā na milā
magar sarisht kī āvārgī ko kyā kiije
kisī ko dekh ke ik mauj lab pe aa to ga.ī
uThe na dil se to aisī hañsī ko kyā kiije
hameñ to aap ne soz-e-alam hī baḳhshā thā
jo nuur ban ga.ī us tīrgī ko kyā kiije
hamāre hisse kā ik jur.a bhī nahīñ baaqī
nigāh-e-dost kī mai-ḳhāngī ko kyā kiije
jahāñ ġharīb ko nān-e-javīñ nahīñ miltī
vahāñ hakīm ke dars-e-ḳhudī ko kyā kiije
visāl-e-dost se bhī kam na ho sakī 'rāshid'
azal se paa.ī huī tishnagī ko kyā kiije
ab bhalā chhoḌ ke ghar kyā karte
shaam ke vaqt safar kyā karte
terī masrūfiyateñ jānte haiñ
apne aane kī ḳhabar kyā karte
jab sitāre hī nahīñ mil paa.e
le ke ham shams-o-qamar kyā karte
vo musāfir hī khulī dhuup kā thā
saa.e phailā ke shajar kyā karte
ḳhaak hī avval o āḳhir Thahrī
kar ke zarre ko guhar kyā karte
raa.e pahle se banā lī tū ne
dil meñ ab ham tire ghar kyā karte
ishq ne saare salīqe baḳhshe
husn se kasb-e-hunar kyā karte
aks-e-ḳhushbū huuñ bikharne se na roke koī
aur bikhar jā.ūñ to mujh ko na sameTe koī
kaañp uThtī huuñ maiñ ye soch ke tanhā.ī meñ
mere chehre pe tirā naam na paḌh le koī
jis tarah ḳhvāb mire ho ga.e reza reza
us tarah se na kabhī TuuT ke bikhre koī
maiñ to us din se hirāsāñ huuñ ki jab hukm mile
ḳhushk phūloñ ko kitāboñ meñ na rakkhe koī
ab to is raah se vo shaḳhs guzartā bhī nahīñ
ab kis ummīd pe darvāze se jhāñke koī
koī aahaT koī āvāz koī chaap nahīñ
dil kī galiyāñ baḌī sunsān haiñ aa.e koī
apnī hī sadā sunūñ kahāñ tak
jañgal kī havā rahūñ kahāñ tak
har baar havā na hogī dar par
har baar magar uThūñ kahāñ tak
dam ghaTtā hai ghar meñ habs vo hai
ḳhushbū ke liye rukūñ kahāñ tak
phir aa ke havā.eñ khol deñgī
zaḳhm apne rafū karūñ kahāñ tak
sāhil pe samundaroñ se bach kar
maiñ naam tirā likhūñ kahāñ tak
tanhā.ī kā ek ek lamha
hañgāmoñ se qarz luuñ kahāñ tak
gar lams nahīñ to lafz hī bhej
maiñ tujh se judā rahūñ kahāñ tak
sukh se bhī to dostī kabhī ho
dukh se hī gale milūñ kahāñ tak
mansūb ho har kiran kisī se
apne hī liye jalūñ kahāñ tak
āñchal mire bhar ke phaT rahe haiñ
phuul us ke liye chunūñ kahāñ tak
apnī rusvā.ī tire naam kā charchā dekhūñ
ik zarā sher kahūñ aur maiñ kyā kyā dekhūñ
niiñd aa jaa.e to kyā mahfileñ barpā dekhūñ
aañkh khul jaa.e to tanhā.ī kā sahrā dekhūñ
shaam bhī ho ga.ī dhundlā ga.iiñ āñkheñ bhī mirī
bhūlne vaale maiñ kab tak tirā rastā dekhūñ
ek ik kar ke mujhe chhoḌ ga.iiñ sab sakhiyāñ
aaj maiñ ḳhud ko tirī yaad meñ tanhā dekhūñ
kaash sandal se mirī maañg ujāle aa kar
itne ġhairoñ meñ vahī haath jo apnā dekhūñ
tū mirā kuchh nahīñ lagtā hai magar jān-e-hayāt
jaane kyuuñ tere liye dil ko dhḌaknā dekhūñ
band kar ke mirī āñkheñ vo sharārat se hañse
būjhe jaane kā maiñ har roz tamāshā dekhūñ
sab zideñ us kī maiñ puurī karūñ har baat sunūñ
ek bachche kī tarah se use hañstā dekhūñ
mujh pe chhā jaa.e vo barsāt kī ḳhushbū kī tarah
añg añg apnā isī rut meñ mahaktā dekhūñ
phuul kī tarah mire jism kā har lab khul jaa.e
pañkhuḌī pañkhuḌī un hoñToñ kā saayā dekhūñ
maiñ ne jis lamhe ko puujā hai use bas ik baar
ḳhvāb ban kar tirī āñkhoñ meñ utartā dekhūñ
tū mirī tarah se yaktā hai magar mere habīb
jī meñ aatā hai koī aur bhī tujh sā dekhūñ
TuuT jaa.eñ ki pighal jaa.eñ mire kachche ghaḌe
tujh ko maiñ dekhūñ ki ye aag kā dariyā dekhūñ
ashk aañkh meñ phir aTak rahā hai
kañkar sā koī khaTak rahā hai
maiñ us ke ḳhayāl se gurezāñ
vo merī sadā jhaTak rahā hai
tahrīr usī kī hai magar dil
ḳhat paḌhte hue aTak rahā hai
haiñ phone pe kis ke saath bāteñ
aur zehn kahāñ bhaTak rahā hai
sadiyoñ se safar meñ hai samundar
sāhil pe thakan Tapak rahā hai
ik chāñd salīb-e-shāḳh-e-gul par
baalī kī tarah laTak rahā hai
bādbāñ khulne se pahle kā ishāra dekhnā
maiñ samundar dekhtī huuñ tum kināra dekhnā
yuuñ bichhaḌnā bhī bahut āsāñ na thā us se magar
jaate jaate us kā vo muḌ kar dobāra dekhnā
kis shabāhat ko liye aayā hai darvāze pe chāñd
ai shab-e-hijrāñ zarā apnā sitāra dekhnā
kyā qayāmat hai ki jin ke naam par paspā hue
un hī logoñ ko muqābil meñ saf-ārā dekhnā
jab banām-e-dil gavāhī sar kī māñgī jā.egī
ḳhuun meñ Duubā huā parcham hamārā dekhnā
jītne meñ bhī jahāñ jī kā ziyāñ pahle se hai
aisī baazī hārne meñ kyā ḳhasāra dekhnā
aa.ine kī aañkh hī kuchh kam na thī mere liye
jaane ab kyā kyā dikhā.egā tumhārā dekhnā
ek musht-e-ḳhāk aur vo bhī havā kī zad meñ hai
zindagī kī bebasī kā isti.āra dekhnā
bahut royā vo ham ko yaad kar ke
hamārī zindagī barbād kar ke
palaT kar phir yahīñ aa jā.eñge ham
vo dekhe to hameñ āzād kar ke
rihā.ī kī koī sūrat nahīñ hai
magar haañ minnat-e-sayyād kar ke
badan merā chhuā thā us ne lekin
gayā hai ruuh ko ābād kar ke
har aamir tuul denā chāhtā hai
muqarrar zulm kī mī.ād kar ke
bajā ki aañkh meñ nīndoñ ke silsile bhī nahīñ
shikast-e-ḳhvāb ke ab mujh meñ hausle bhī nahīñ
nahīñ nahīñ ye ḳhabar dushmanoñ ne dī hogī
vo aa.e aa ke chale bhī ga.e mile bhī nahīñ
ye kaun log añdheroñ kī baat karte haiñ
abhī to chāñd tirī yaad ke Dhale bhī nahīñ
abhī se mere rafūgar ke haath thakne lage
abhī to chaak mire zaḳhm ke sile bhī nahīñ
ḳhafā agarche hamesha hue magar ab ke
vo barhamī hai ki ham se unheñ gile bhī nahīñ
baḳht se koī shikāyat hai na aflāk se hai
yahī kyā kam hai ki nisbat mujhe is ḳhaak se hai
ḳhvāb meñ bhī tujhe bhūlūñ to ravā rakh mujh se
vo ravayya jo havā kā ḳhas-o-ḳhāshāk se hai
bazm-e-anjum meñ qabā ḳhaak kī pahnī maiñ ne
aur mirī saarī fazīlat isī poshāk se hai
itnī raushan hai tirī sub.h ki hotā hai gumāñ
ye ujālā to kisī dīda-e-namnāk se hai
haath to kaaT diye kūza-garoñ ke ham ne
mo.ajize kī vahī ummīd magar chaak se hai
bichhḌā hai jo ik baar to milte nahīñ dekhā
is zaḳhm ko ham ne kabhī silte nahīñ dekhā
ik baar jise chaaT ga.ī dhuup kī ḳhvāhish
phir shāḳh pe us phuul ko khilte nahīñ dekhā
yak-laḳht girā hai to jaḌeñ tak nikal aa.iiñ
jis peḌ ko āñdhī meñ bhī hilte nahīñ dekhā
kāñToñ meñ ghire phuul ko chuum aa.egī lekin
titlī ke paroñ ko kabhī chhilte nahīñ dekhā
kis tarah mirī ruuh harī kar gayā āḳhir
vo zahr jise jism meñ khilte nahīñ dekhā
chalne kā hausla nahīñ ruknā muhāl kar diyā
ishq ke is safar ne to mujh ko niDhāl kar diyā
ai mirī gul-zamīñ tujhe chaah thī ik kitāb kī
ahl-e-kitāb ne magar kyā tirā haal kar diyā
milte hue diloñ ke biich aur thā faisla koī
us ne magar bichhaḌte vaqt aur savāl kar diyā
ab ke havā ke saath hai dāman-e-yār muntazir
bānu-e-shab ke haath meñ rakhnā sambhāl kar diyā
mumkina faisloñ meñ ek hijr kā faisla bhī thā
ham ne to ek baat kī us ne kamāl kar diyā
mere laboñ pe mohr thī par mere shīsha-rū ne to
shahr ke shahr ko mirā vāqif-e-hāl kar diyā
chehra o naam ek saath aaj na yaad aa sake
vaqt ne kis shabīh ko ḳhvāb o ḳhayāl kar diyā
muddatoñ ba.ad us ne aaj mujh se koī gila kiyā
mansab-e-dilbarī pe kyā mujh ko bahāl kar diyā
dil kā kyā hai vo to chāhegā musalsal milnā
vo sitamgar bhī magar soche kisī pal milnā
vaañ nahīñ vaqt to ham bhī haiñ adīm-ul-fursat
us se kyā miliye jo har roz kahe kal milnā
ishq kī rah ke musāfir kā muqaddar ma.alūm
shahr kī soch meñ ho aur use jañgal milnā
us kā milnā hai ajab tarah kā milnā jaise
dasht-e-ummīd meñ andeshe kā bādal milnā
dāman-e-shab ko agar chaak bhī kar liiñ to kahāñ
nuur meñ Duubā huā sub.h kā āñchal milnā
duā kā TuuTā huā harf sard aah meñ hai
tirī judā.ī kā manzar abhī nigāh meñ hai
tire badalne ke bā-vasf tujh ko chāhā hai
ye e'tirāf bhī shāmil mire gunāh meñ hai
azaab degā to phir mujh ko ḳhvāb bhī degā
maiñ mutma.in huuñ mirā dil tirī panāh meñ hai
bikhar chukā hai magar muskurā ke miltā hai
vo rakh rakhāo abhī mere kaj-kulāh meñ hai
jise bahār ke mehmān ḳhālī chhoḌ ga.e
vo ik makān abhī tak makīñ kī chaah meñ hai
yahī vo din the jab ik dūsre ko paayā thā
hamārī sāl-girah Thiik ab ke maah meñ hai
maiñ bach bhī jā.ūñ to tanhā.ī maar Dālegī
mire qabīle kā har fard qatl-gāh meñ hai
ga.e mausam meñ jo khilte the gulāboñ kī tarah
dil pe utreñge vahī ḳhvāb azāboñ kī tarah
raakh ke Dher pe ab raat basar karnī hai
jal chuke haiñ mire ḳheme mire ḳhvāboñ kī tarah
sā.at-e-dīd ki aariz haiñ gulābī ab tak
avvalīñ lamhoñ ke gulnār hijāboñ kī tarah
vo samundar hai to phir ruuh ko shādāb kare
tishnagī kyuuñ mujhe detā hai sarāboñ kī tarah
ġhair-mumkin hai tire ghar ke gulāboñ kā shumār
mere riste hue zaḳhmoñ ke hisāboñ kī tarah
yaad to hoñgī vo bāteñ tujhe ab bhī lekin
shelf meñ rakkhī huī band kitāboñ kī tarah
kaun jaane ki na.e saal meñ tū kis ko paḌhe
terā me.aar badaltā hai nisāboñ kī tarah
shoḳh ho jaatī hai ab bhī tirī āñkhoñ kī chamak
gaahe gaahe tire dilchasp javāboñ kī tarah
hijr kī shab mirī tanhā.ī pe dastak degī
terī ḳhush-bū mire kho.e hue ḳhvāboñ kī tarah
gavāhī kaise TūTtī muāmla ḳhudā kā thā
mirā aur us kā rābta to haath aur duā kā thā
gulāb qīmat-e-shaguft shaam tak chukā sake
adā vo dhuup ko huā jo qarz bhī sabā kā thā
bikhar gayā hai phuul to hamīñ se pūchh-gachh huī
hisāb bāġhbāñ se hai kiyā-dharā havā kā thā
lahū-chashīda haath us ne chuum kar dikhā diyā
jazā vahāñ milī jahāñ ki marhala sazā kā thā
jo bārishoñ se qabl apnā rizq ghar meñ bhar chukā
vo shahr-e-mor se na thā pa dūrbīñ balā kā thā
gulāb haath meñ ho aañkh meñ sitāra ho
koī vajūd mohabbat kā isti.āra ho
maiñ gahre paanī kī is rau ke saath bahtī rahūñ
jazīra ho ki muqābil koī kināra ho
kabhī-kabhār use dekh leñ kahīñ mil leñ
ye kab kahā thā ki vo ḳhush-badan hamārā ho
qusūr ho to hamāre hisāb meñ likh jaa.e
mohabbatoñ meñ jo ehsān ho tumhārā ho
ye itnī raat ga.e kaun dastakeñ degā
kahīñ havā kā hī us ne na ruup dhārā ho
ufuq to kyā hai dar-e-kahkashāñ bhī chhū aa.eñ
musāfiroñ ko agar chāñd kā ishārā ho
maiñ apne hisse ke sukh jis ke naam kar Dālūñ
koī to ho jo mujhe is tarah kā pyārā ho
agar vajūd meñ āhañg hai to vasl bhī hai
vo chāhe nazm kā TukḌā ki nasr-pāra ho
justujū kho.e huoñ kī umr bhar karte rahe
chāñd ke hamrāh ham har shab safar karte rahe
rāstoñ kā ilm thā ham ko na samtoñ kī ḳhabar
shahr-e-nā-mālūm kī chāhat magar karte rahe
ham ne ḳhud se bhī chhupāyā aur saare shahr ko
tere jaane kī ḳhabar dīvār-o-dar karte rahe
vo na aa.egā hameñ ma.alūm thā is shaam bhī
intizār us kā magar kuchh soch kar karte rahe
aaj aayā hai hameñ bhī un uḌānoñ kā ḳhayāl
jin ko tere zo.am meñ be-bāl-o-par karte rahe
kamāl-e-zabt ko ḳhud bhī to āzmā.ūñgī
maiñ apne haath se us kī dulhan sajā.ūñgī
supurd kar ke use chāñdnī ke hāthoñ meñ
maiñ apne ghar ke añdheroñ ko lauT ā.ūñgī
badan ke karb ko vo bhī samajh na pā.egā
maiñ dil meñ ro.ūñgī āñkhoñ meñ muskurā.ūñgī
vo kyā gayā ki rifāqat ke saare lutf ga.e
maiñ kis se ruuTh sakūñgī kise manā.ūñgī
ab us kā fan to kisī aur se huā mansūb
maiñ kis kī nazm akele meñ gungunā.ūñgī
vo ek rishta-e-benām bhī nahīñ lekin
maiñ ab bhī us ke ishāroñ pe sar jhukā.ūñgī
bichhā diyā thā gulāboñ ke saath apnā vajūd
vo so ke uTThe to ḳhvāboñ kī raakh uThā.ūñgī
samā.atoñ meñ ghane jañgaloñ kī sāñseñ haiñ
maiñ ab kabhī tirī āvāz sun na pā.ūñgī
javāz DhūñD rahā thā na.ī mohabbat kā
vo kah rahā thā ki maiñ us ko bhuul jā.ūñgī
kuchh faisla to ho ki kidhar jaanā chāhiye
paanī ko ab to sar se guzar jaanā chāhiye
nashtar-ba-dast shahr se chāragarī kī lau
ai zaḳhm-e-be-kasī tujhe bhar jaanā chāhiye
har baar eḌiyoñ pe girā hai mirā lahū
maqtal meñ ab ba-tarz-e-digar jaanā chāhiye
kyā chal sakeñge jin kā faqat mas.ala ye hai
jaane se pahle raḳht-e-safar jaanā chāhiye
saarā jvār-bhāTā mire dil meñ hai magar
ilzām ye bhī chāñd ke sar jaanā chāhiye
jab bhī ga.e azāb-e-dar-o-bām thā vahī
āḳhir ko kitnī der se ghar jaanā chāhiye
tohmat lagā ke maañ pe jo dushman se daad le
aise suḳhan-farosh ko mar jaanā chāhiye
kū-ba-kū phail ga.ī baat shanāsā.ī kī
us ne ḳhushbū kī tarah merī pazīrā.ī kī
kaise kah duuñ ki mujhe chhoḌ diyā hai us ne
baat to sach hai magar baat hai rusvā.ī kī
vo kahīñ bhī gayā lauTā to mire paas aayā
bas yahī baat hai achchhī mire harjā.ī kī
terā pahlū tire dil kī tarah ābād rahe
tujh pe guzre na qayāmat shab-e-tanhā.ī kī
us ne jaltī huī peshānī pe jab haath rakhā
ruuh tak aa ga.ī tāsīr masīhā.ī kī
ab bhī barsāt kī rātoñ meñ badan TūTtā hai
jaag uThtī haiñ ajab ḳhvāhisheñ añgḌā.ī kī
kyā kare merī masīhā.ī bhī karne vaalā
zaḳhm hī ye mujhe lagtā nahīñ bharne vaalā
zindagī se kisī samjhaute ke bā-vasf ab tak
yaad aatā hai koī mārne marne vaalā
us ko bhī ham tire kūche meñ guzār aa.e haiñ
zindagī meñ vo jo lamha thā sañvarne vaalā
us kā andāz-e-suḳhan sab se judā thā shāyad
baat lagtī huī lahja vo mukarne vaalā
shaam hone ko hai aur aañkh meñ ik ḳhvāb nahīñ
koī is ghar meñ nahīñ raushnī karne vaalā
dastaras meñ haiñ anāsir ke irāde kis ke
so bikhar ke hī rahā koī bikharne vaalā
isī ummīd pe har shaam bujhā.e haiñ charāġh
ek taarā hai sar-e-bām ubharne vaalā
pā-ba-gil sab haiñ rihā.ī kī kare tadbīr kaun
dast-basta shahr meñ khole mirī zanjīr kaun
merā sar hāzir hai lekin merā munsif dekh le
kar rahā hai merī fard-e-jurm ko tahrīr kaun
aaj darvāzoñ pe dastak jaanī pahchānī sī hai
aaj mere naam laatā hai mirī ta.azīr kaun
koī maqtal ko gayā thā muddatoñ pahle magar
hai dar-e-ḳhema pe ab tak sūrat-e-tasvīr kaun
merī chādar to chhinī thī shaam kī tanhā.ī meñ
be-ridā.ī ko mirī phir de gayā tash.hīr kaun
sach jahāñ pā-basta mulzim ke kaTahre meñ mile
us adālat meñ sunegā adl kī tafsīr kaun
niiñd jab ḳhvāboñ se pyārī ho to aise ahd meñ
ḳhvāb dekhe kaun aur ḳhvāboñ ko de tābīr kaun
ret abhī pichhle makānoñ kī na vāpas aa.ī thī
phir lab-e-sāhil gharauñdā kar gayā ta.amīr kaun
saare rishte hijratoñ meñ saath dete haiñ to phir
shahr se jaate hue hotā hai dāman-gīr kaun
dushmanoñ ke saath mere dost bhī āzād haiñ
dekhnā hai khīñchtā hai mujh pe pahlā tiir kaun
qadmoñ meñ bhī takān thī ghar bhī qarīb thā
par kyā kareñ ki ab ke safar hī ajiib thā
nikle agar to chāñd darīche meñ ruk bhī jaa.e
is shahr-e-be-charāġh meñ kis kā nasīb thā
āñdhī ne un rutoñ ko bhī be-kār kar diyā
jin kā kabhī humā sā parinda nasīb thā
kuchh apne-āp se hī use kashmakash na thī
mujh meñ bhī koī shaḳhs usī kā raqīb thā
pūchhā kisī ne mol to hairān rah gayā
apnī nigāh meñ koī kitnā ġharīb thā
maqtal se aane vaalī havā ko bhī kab milā
aisā koī darīcha ki jo be-salīb thā
qaid meñ guzregī jo umr baḌe kaam kī thī
par maiñ kyā kartī ki zanjīr tire naam kī thī
jis ke māthe pe mire baḳht kā taara chamkā
chāñd ke Dūbne kī baat usī shaam kī thī
maiñ ne hāthoñ ko hī patvār banāyā varna
ek TuuTī huī kashtī mire kis kaam kī thī
vo kahānī ki abhī sūiyāñ niklīñ bhī na thiiñ
fikr har shaḳhs ko shahzādī ke anjām kī thī
ye havā kaise uḌā le ga.ī āñchal merā
yuuñ satāne kī to aadat mire ghanshyām kī thī
bojh uThāte hue phirtī hai hamārā ab tak
ai zamīñ-māñ tirī ye umr to ārām kī thī
shab vahī lekin sitāra aur hai
ab safar kā isti.āra aur hai
ek muTThī ret meñ kaise rahe
is samundar kā kināra aur hai
mauj ke muḌne meñ kitnī der hai
naav Daalī aur dhārā aur hai
jañg kā hathiyār tai kuchh aur thā
tiir siine meñ utārā aur hai
matn meñ to jurm sābit hai magar
hāshiya saare kā saarā aur hai
saath to merā zamīñ detī magar
āsmāñ kā hī ishāra aur hai
dhuup meñ dīvār hī kaam aa.egī
tez bārish kā sahārā aur hai
hārne meñ ik anā kī baat thī
jiit jaane meñ ḳhasārā aur hai
sukh ke mausam uñgliyoñ par gin liye
fasl-e-ġham kā goshvāra aur hai
der se palkeñ nahīñ jhapkīñ mirī
pesh-e-jāñ ab ke nazāra aur hai
aur kuchh pal us kā rasta dekh luuñ
āsmāñ par ek taara aur hai
had charāġhoñ kī yahāñ se ḳhatm hai
aaj se rasta hamārā aur hai
tarāsh kar mire baazū uḌaan chhoḌ gayā
havā ke paas barahna kamān chhoḌ gayā
rafāqatoñ kā mirī us ko dhyān kitnā thā
zamīn le lī magar āsmān chhoḌ gayā
ajiib shaḳhs thā bārish kā rañg dekh ke bhī
khule darīche pe ik pūl-dān chhoḌ gayā
jo bādaloñ se bhī mujh ko chhupā.e rakhtā thā
baḌhī hai dhuup to be-sā.ebān chhoḌ gayā
nikal gayā kahīñ an-dekhe pāniyoñ kī taraf
zamīñ ke naam khulā bādbān chhoḌ gayā
uqaab ko thī ġharaz fāḳhta pakaḌne se
jo gir ga.ī to yūñhī nīm-jān chhoḌ gayā
na jaane kaun sā aaseb dil meñ bastā hai
ki jo bhī Thahrā vo āḳhir makān chhoḌ gayā
aqab meñ gahrā samundar hai sāmne jañgal
kis intihā pe mirā mehrbān chhoḌ gayā
terā ghar aur merā jañgal bhīgtā hai saath saath
aisī barsāteñ ki bādal bhīgtā hai saath saath
bachpane kā saath hai phir ek se donoñ ke dukh
raat kā aur merā āñchal bhīgtā hai saath saath
vo ajab duniyā ki sab ḳhanjar-ba-kaf phirte haiñ aur
kāñch ke pyāloñ meñ sandal bhīgtā hai saath saath
bārish-e-sañg-e-malāmat meñ bhī vo hamrāh hai
maiñ bhī bhīgūñ ḳhud bhī pāgal bhīgtā hai saath saath
laḌkiyoñ ke dukh ajab hote haiñ sukh us se ajiib
hañs rahī haiñ aur kājal bhīgtā hai saath saath
bārisheñ jaaḌe kī aur tanhā bahut merā kisān
jism aur iklautā kambal bhīgtā hai saath saath
terī ḳhushbū kā patā kartī hai
mujh pe ehsān havā kartī hai
chuum kar phuul ko āhista se
mo.ajaza bād-e-sabā kartī hai
khol kar band-e-qabā gul ke havā
aaj ḳhushbū ko rihā kartī hai
abr baraste to ināyat us kī
shāḳh to sirf duā kartī hai
zindagī phir se fazā meñ raushan
mish.al-e-barg-e-hinā kartī hai
ham ne dekhī hai vo ujlī saa.at
raat jab sher kahā kartī hai
shab kī tanhā.ī meñ ab to akasr
guftugū tujh se rahā kartī hai
dil ko us raah pe chalnā hī nahīñ
jo mujhe tujh se judā kartī hai
zindagī merī thī lekin ab to
tere kahne meñ rahā kartī hai
us ne dekhā hī nahīñ varna ye aañkh
dil kā ahvāl kahā kartī hai
mus.haf-e-dil pe ajab rañgoñ meñ
ek tasvīr banā kartī hai
be-niyāz-e-kaf-e-dariyā añgusht
ret par naam likhā kartī hai
dekh tū aan ke chehra merā
ik nazar bhī tirī kyā kartī hai
zindagī bhar kī ye tāḳhīr apnī
rañj milne kā sivā kartī hai
shaam paḌte hī kisī shaḳhs kī yaad
kūcha-e-jāñ meñ sadā kartī hai
mas.ala jab bhī charāġhoñ kā uThā
faisla sirf havā kartī hai
mujh se bhī us kā hai vaisā hī sulūk
haal jo terā anā kartī hai
dukh huā kartā hai kuchh aur bayāñ
baat kuchh aur huā kartī hai
TuuTī hai merī niiñd magar tum ko is se kyā
bajte raheñ havāoñ se dar tum ko is se kyā
tum mauj mauj misl-e-sabā ghūmte raho
kaT jaa.eñ merī soch ke par tum ko is se kyā
auroñ kā haath thāmo unheñ rāsta dikhāo
maiñ bhuul jā.ūñ apnā hī ghar tum ko is se kyā
abr-e-gurez-pā ko barasne se kyā ġharaz
siipī meñ ban na paa.e guhar tum ko is se kyā
le jaa.eñ mujh ko māl-e-ġhanīmat ke saath adū
tum ne to Daal dī hai sipar tum ko is se kyā
tum ne to thak ke dasht meñ ḳheme lagā liye
tanhā kaTe kisī kā safar tum ko is se kyā
vo ham nahīñ jinheñ sahnā ye jabr aa jaatā
tirī judā.ī meñ kis tarah sabr aa jaatā
fasīleñ toḌ na dete jo ab ke ahl-e-qafas
tū aur tarah kā elān-e-jabr aa jaatā
vo fāsla thā duā aur mustajābī meñ
ki dhuup māñgne jaate to abr aa jaatā
vo mujh ko chhoḌ ke jis aadmī ke paas gayā
barābarī kā bhī hotā to sabr aa jaatā
vazīr o shaah bhī ḳhas-ḳhānoñ se nikal aate
agar gumān meñ añgār-e-qabr aa jaatā
vo to ḳhush-bū hai havāoñ meñ bikhar jā.egā
mas.ala phuul kā hai phuul kidhar jā.egā
ham to samjhe the ki ik zaḳhm hai bhar jā.egā
kyā ḳhabar thī ki rag-e-jāñ meñ utar jā.egā
vo havāoñ kī tarah ḳhāna-ba-jāñ phirtā hai
ek jhoñkā hai jo aa.egā guzar jā.egā
vo jab aa.egā to phir us kī rifāqat ke liye
mausam-e-gul mire āñgan meñ Thahar jā.egā
āḳhirash vo bhī kahīñ ret pe baiThī hogī
terā ye pyaar bhī dariyā hai utar jā.egā
mujh ko tahzīb ke barzaḳh kā banāyā vāris
jurm ye bhī mire ajdād ke sar jā.egā
ab koī gulshan na ujḌe ab vatan āzād hai
ruuh gañgā kī himāla kā badan āzād hai
khetiyāñ sonā ugā.eñ vādiyāñ motī luTā.eñ
aaj gautam kī zamīñ tulsī kā ban āzād hai
mandiroñ meñ sañkh baaje masjidoñ meñ ho azaañ
shaiḳh kā dharm aur dīn-e-barhaman āzād hai
luuT kaisī bhī ho ab is desh meñ rahne na paa.e
aaj sab ke vāste dhartī kā dhan āzād hai
ahl-e-dil aur bhī haiñ ahl-e-vafā aur bhī haiñ
ek ham hī nahīñ duniyā se ḳhafā aur bhī haiñ
ham pe hī ḳhatm nahīñ maslak-e-shorīda-sarī
chāk-e-dil aur bhī haiñ chāk-e-qabā aur bhī haiñ
kyā huā gar mire yāroñ kī zabāneñ chup haiñ
mere shāhid mire yāroñ ke sivā aur bhī haiñ
sar salāmat hai to kyā sañg-e-malāmat kī kamī
jaan baaqī hai to paikān-e-qazā aur bhī haiñ
munsif-e-shahr kī vahdat pe na harf aa jaa.e
log kahte haiñ ki arbab-e-jafā aur bhī haiñ
apnā dil pesh karūñ apnī vafā pesh karūñ
kuchh samajh meñ nahīñ aatā tujhe kyā pesh karūñ
tere milne kī ḳhushī meñ koī naġhma chheḌūñ
yā tire dard-e-judā.ī kā gilā pesh karūñ
mere ḳhvāboñ meñ bhī tū mere ḳhayāloñ meñ bhī tū
kaun sī chiiz tujhe tujh se judā pesh karūñ
jo tire dil ko lubhā.e vo adā mujh meñ nahīñ
kyuuñ na tujh ko koī terī hī adā pesh karūñ
barbād-e-mohabbat kī duā saath liye jā
TuuTā huā iqrār-e-vafā saath liye jā
ik dil thā jo pahle hī tujhe sauñp diyā thā
ye jaan bhī ai jān-e-adā saath liye jā
taptī huī rāhoñ se tujhe aañch na pahuñche
dīvānoñ ke ashkoñ kī ghaTā saath liye jā
shāmil hai mirā ḳhūn-e-jigar terī hinā meñ
ye kam ho to ab ḳhūn-e-vafā saath liye jā
ham jurm-e-mohabbat kī sazā pā.eñge tanhā
jo tujh se huī ho vo ḳhatā saath liye jā
bhaḌkā rahe haiñ aag lab-e-naġhmagar se ham
ḳhāmosh kyā raheñge zamāne ke Dar se ham
kuchh aur baḌh ga.e jo añdhere to kyā huā
māyūs to nahīñ haiñ tulū-e-sahar se ham
le de ke apne paas faqat ik nazar to hai
kyuuñ dekheñ zindagī ko kisī kī nazar se ham
maanā ki is zamīñ ko na gulzār kar sake
kuchh ḳhaar kam to kar ga.e guzre jidhar se ham
chehre pe ḳhushī chhā jaatī hai āñkhoñ meñ surūr aa jaatā hai
jab tum mujhe apnā kahte ho apne pe ġhurūr aa jaatā hai
tum husn kī ḳhud ik duniyā ho shāyad ye tumheñ mālūm nahīñ
mahfil meñ tumhāre aane se har chiiz pe nuur aa jaatā hai
ham paas se tum ko kyā dekheñ tum jab bhī muqābil hote ho
betāb nigāhoñ ke aage parda sā zarūr aa jaatā hai
jab tum se mohabbat kī ham ne tab jā ke kahīñ ye raaz khulā
marne kā salīqa aate hī jiine kā shu.ūr aa jaatā hai
dekhā hai zindagī ko kuchh itnā qarīb se
chehre tamām lagne lage haiñ ajiib se
kahne ko dil kī baat jinheñ DhūñDte the ham
mahfil meñ aa ga.e haiñ vo apne nasīb se
nīlām ho rahā thā kisī nāznīñ kā pyaar
qīmat nahīñ chukā.ī ga.ī ik ġharīb se
terī vafā kī laash pe lā maiñ hī Daal duuñ
resham kā ye kafan jo milā hai raqīb se
dekhā hai zindagī ko kuchh itne qarīb se
chehre tamām lagne lage haiñ ajiib se
ai rūh-e-asr jaag kahāñ so rahī hai tū
āvāz de rahe haiñ payambar salīb se
is reñgtī hayāt kā kab tak uThā.eñ baar
bīmār ab ulajhne lage haiñ tabīb se
har gaam par hai majma-e-ushshāq muntazir
maqtal kī raah miltī hai kū-e-habīb se
is tarah zindagī ne diyā hai hamārā saath
jaise koī nibāh rahā ho raqīb se
dekhā to thā yūñhī kisī ġhaflat-shi.ār ne
dīvāna kar diyā dil-e-be-iḳhtiyār ne
ai aarzū ke dhundle ḳharābo javāb do
phir kis kī yaad aa.ī thī mujh ko pukārne
tujh ko ḳhabar nahīñ magar ik sāda-lauh ko
barbād kar diyā tire do din ke pyaar ne
maiñ aur tum se tark-e-mohabbat kī aarzū
dīvāna kar diyā hai ġham-e-rozgār ne
ab ai dil-e-tabāh tirā kyā ḳhayāl hai
ham to chale the kākul-e-gītī sañvārne
duur rah kar na karo baat qarīb aa jaao
yaad rah jā.egī ye raat qarīb aa jaao
ek muddat se tamannā thī tumheñ chhūne kī
aaj bas meñ nahīñ jazbāt qarīb aa jaao
sard jhoñkoñ se bhaḌakte haiñ badan meñ sho.ale
jaan le legī ye barsāt qarīb aa jaao
is qadar ham se jhijakne kī zarūrat kyā hai
zindagī bhar kā hai ab saath qarīb aa jaao
fan jo nādār tak nahīñ pahuñchā
abhī me.ayār tak nahīñ pahuñchā
us ne bar-vaqt be-ruḳhī bartī
shauq āzār tak nahīñ pahuñchā
aks-e-mai ho ki jalva-e-gul ho
rañg-e-rukHsār tak nahīñ pahuñchā
harf-e-inkār sar buland rahā
zo.af-e-iqrār tak nahīñ pahuñchā
hukm-e-sarkār kī pahuñch mat pūchh
ahl-e-sarkār tak nahīñ pahuñchā
adl-gāheñ to duur kī shai haiñ
qatl aḳhbār tak nahīñ pahuñchā
inqilābāt-e-dahr kī buniyād
haq jo haqdār tak nahīñ pahuñchā
vo masīhā-nafas nahīñ jis kā
silsila-dār tak nahīñ pahuñchā
dāman dāman dhuul
marne par ta.azīr
jiine par mahsūl
har jazba maslūb
har ḳhvāhish maqtūl
ishq pareshāñ-hāl
nāz-e-husn malūl
na.ara-e-haq ma.atūb
makr-o-riyā maqbūl
sanvrā nahīñ jahāñ
aa.e ka.ī rasūl
har-chand mirī quvvat-e-guftār hai mahbūs
ḳhāmosh magar tab-e-ḳhud-ārā nahīñ hotī
māmūra-e-ehsās meñ hai hashr sā barpā
insān kī tazlīl gavārā nahīñ hotī
nālāñ huuñ maiñ bedārī-e-ehsās ke hāthoñ
duniyā mire afkār kī duniyā nahīñ hotī
begāna-sifat jāda-e-manzil se guzar jā
har chiiz sazā-vār-e-nazāra nahīñ hotī
fitrat kī mashiyyat bhī baḌī chiiz hai lekin
fitrat kabhī be-bas kā sahārā nahīñ hotī
har tarah ke jazbāt kā elaan haiñ āñkheñ
shabnam kabhī sho.ala kabhī tūfān haiñ āñkheñ
āñkhoñ se baḌī koī tarāzū nahīñ hotī
tultā hai bashar jis meñ vo mīzān haiñ āñkheñ
āñkheñ hī milātī haiñ zamāne meñ diloñ ko
anjān haiñ ham tum agar anjān haiñ āñkheñ
lab kuchh bhī kaheñ is se haqīqat nahīñ khultī
insān ke sach jhuuT kī pahchān haiñ āñkheñ
āñkheñ na jhukīñ terī kisī ġhair ke aage
duniyā meñ baḌī chiiz mirī jaan! haiñ āñkheñ
havas-nasīb nazar ko kahīñ qarār nahīñ
maiñ muntazir huuñ magar terā intizār nahīñ
hamīñ se rañg-e-gulistāñ hamīñ se rañg-e-bahār
hamīñ ko nazm-e-gulistāñ pe iḳhtiyār nahīñ
abhī na chheḌ mohabbat ke giit ai mutrib
abhī hayāt kā māhaul ḳhush-gavār nahīñ
tumhāre ahd-e-vafā ko maiñ ahd kyā samjhūñ
mujhe ḳhud apnī mohabbat pe e'tibār nahīñ
na jaane kitne gile is meñ muztarib haiñ nadīm
vo ek dil jo kisī kā gila-guzār nahīñ
gurez kā nahīñ qaa.il hayāt se lekin
jo sach kahūñ ki mujhe maut nāgavār nahīñ
ye kis maqām pe pahuñchā diyā zamāne ne
ki ab hayāt pe terā bhī iḳhtiyār nahīñ
ḳhuddāriyoñ ke ḳhuun ko arzāñ na kar sake
ham apne jauharoñ ko numāyāñ na kar sake
ho kar ḳharāb-e-mai tire ġham to bhulā diye
lekin ġham-e-hayāt kā darmāñ na kar sake
TuuTā tilism-e-ahd-e-mohabbat kuchh is tarah
phir aarzū kī sham.a firozāñ na kar sake
har shai qarīb aa ke kashish apnī kho ga.ī
vo bhī ilāj-e-shauq-e-gurezāñ na kar sake
kis darja dil-shikan the mohabbat ke hādse
ham zindagī meñ phir koī armāñ na kar sake
māyūsiyoñ ne chhīn liye dil ke valvale
vo bhī nashāt-e-rūh kā sāmāñ na kar sake
kyā jāneñ tirī ummat kis haal ko pahuñchegī
baḌhtī chalī jaatī hai ta.adād imāmoñ kī
har gosha-e-maġhrib meñ har ḳhitta-e-mashriq meñ
tashrīh digar-gūñ hai ab tere payāmoñ kī
vo log jinheñ kal tak da.avā thā rifāqat kā
tazlīl pe utre haiñ apnoñ hī ke nāmoñ kī
bigḌe hue tevar haiñ nau-umr siyāsat ke
biphrī huī sāñseñ haiñ nau-mashq nizāmoñ kī
tabqoñ se nikal kar ham firqoñ meñ na baT jaa.eñ
ban kar na bigaḌ jaa.e taqdīr ġhulāmoñ kī
lab pe pābandī to hai ehsās par pahrā to hai
phir bhī ahl-e-dil ko ahvāl-e-bashar kahnā to hai
ḳhūn-e-a.adā se na ho ḳhūn-e-shahīdāñ hī se ho
kuchh na kuchh is daur meñ rañg-e-chaman nikhrā to hai
apnī ġhairat bech Dāleñ apnā maslak chhoḌ deñ
rahnumāoñ meñ bhī kuchh logoñ kā ye manshā to hai
hai jinheñ sab se ziyāda da.ava-e-hubbul-vatan
aaj un kī vaj.h se hubb-e-vatan rusvā to hai
bujh rahe haiñ ek ik kar ke aqīdoñ ke diye
is añdhere kā bhī lekin sāmnā karnā to hai
jhuuT kyuuñ boleñ faroġh-e-maslahat ke naam par
zindagī pyārī sahī lekin hameñ marnā to hai
maiñ zinda huuñ ye mushtahar kījiye
mire qātiloñ ko ḳhabar kījiye
zamīñ saḳht hai āsmāñ duur hai
basar ho sake to basar kījiye
sitam ke bahut se haiñ radd-e-amal
zarūrī nahīñ chashm tar kījiye
vahī zulm bār-e-digar hai to phir
vahī jurm bār-e-digar kījiye
qafas toḌnā baad kī baat hai
abhī ḳhvāhish-e-bāl-o-par kījiye
merī taqdīr meñ jalnā hai to jal jā.ūñgā
terā va.ada to nahīñ huuñ jo badal jā.ūñgā
soz bhar do mire sapne meñ ġham-e-ulfat kā
maiñ koī mom nahīñ huuñ jo pighal jā.ūñgā
dard kahtā hai ye ghabrā ke shab-e-furqat meñ
aah ban kar tire pahlū se nikal jā.ūñgā
mujh ko samjhāo na 'sāhir' maiñ ik din ḳhud hī
Thokareñ khā ke mohabbat meñ sambhal jā.ūñgā
sadiyoñ se insān ye suntā aayā hai
dukh kī dhuup ke aage sukh kā saayā hai
ham ko in sastī ḳhushiyoñ kā lobh na do
ham ne soch samajh kar ġham apnāyā hai
jhuuT to qātil Thahrā is kā kyā ronā
sach ne bhī insāñ kā ḳhuuñ bahāyā hai
paidā.ish ke din se maut kī zad meñ haiñ
is maqtal meñ kaun hameñ le aayā hai
avval avval jis dil ne barbād kiyā
āḳhir āḳhir vo dil hī kaam aayā hai
itne din ehsān kiyā dīvānoñ par
jitne din logoñ ne saath nibhāyā hai
sansār kī har shai kā itnā hī fasāna hai
ik dhund se aanā hai ik dhund meñ jaanā hai
ye raah kahāñ se hai ye raah kahāñ tak hai
ye raaz koī raahī samjhā hai na jaanā hai
ik pal kī palak par hai Thahrī huī ye duniyā
ik pal ke jhapakne tak har khel suhānā hai
kyā jaane koī kis par kis moḌ par kyā biite
is raah meñ ai raahī har moḌ bahānā hai
ham log khilaunā haiñ ik aise khilāḌī kā
jis ko abhī sadiyoñ tak ye khel rachānā hai
sazā kā haal sunā.eñ jazā kī baat kareñ
ḳhudā milā ho jinheñ vo ḳhudā kī baat kareñ
unheñ pata bhī chale aur vo ḳhafā bhī na hoñ
is ehtiyāt se kyā mudda.ā kī baat kareñ
hamāre ahd kī tahzīb meñ qabā hī nahīñ
agar qabā ho to band-e-qabā kī baat kareñ
har ek daur kā maz.hab nayā ḳhudā laayā
kareñ to ham bhī magar kis ḳhudā kī baat kareñ
vafā-shi.ār ka.ī haiñ koī hasīñ bhī to ho
chalo phir aaj usī bevafā kī baat kareñ
tum apnā ranj-o-ġham apnī pareshānī mujhe de do
tumheñ ġham kī qasam is dil kī vīrānī mujhe de do
ye maanā maiñ kisī qābil nahīñ huuñ in nigāhoñ meñ
burā kyā hai agar ye dukh ye hairānī mujhe de do
maiñ dekhūñ to sahī duniyā tumheñ kaise satātī hai
koī din ke liye apnī nigahbānī mujhe de do
vo dil jo maiñ ne māñgā thā magar ġhairoñ ne paayā hai
baḌī shai hai agar us kī pashemānī mujhe de do
aaj distā hai haal kuchh kā kuchh
kyuuñ na guzre ḳhayāl kuchh kā kuchh
dil-e-be-dil kuuñ aaj kartī hai
shoḳh chanchal kī chaal kuchh kā kuchh
mujko lagtā hai ai parī-paikar
aaj terā jamāl kuchh kā kuchh
asar-e-bāda-e-javānī hai
kar gayā huuñ savāl kuchh kā kuchh
ai 'valī' dil kuuñ aaj kartī hai
bū-e-bāġh-e-visāl kuchh kā kuchh
āshiq ke mukh pe nain ke paanī ko dekh tuuñ
is ārasī meñ rāz-e-nihānī kuuñ dekh tuuñ
sun be-qarār dil kī aval āh-e-shola-ḳhez
tab is haraf meñ dil ke ma.ānī kuuñ dekh tuuñ
ḳhūbī suuñ tujh huzūr o shama dam-zanī meñ hai
us be-hayā kī charb-zabānī kuuñ dekh tuuñ
dariyā pe jā ke mauj-e-ravāñ par nazar na kar
añjhuvāñ kī mere aa ke ravānī kuuñ dekh tuuñ
tujh shauq kā jo daaġh 'valī' ke jigar meñ hai
be-tāqatī meñ us kī nishānī kuuñ dekh tuuñ
bhaḌke hai dil kī ātish tujh neh kī havā suuñ
sho.ala namat jalā dil tujh husn-e-sho.ala-zā suuñ
gul ke charāġh gul ho yak baar jhaḌ paḌeñ sab
mujh aah kī hikāyat boleñ agar sabā suuñ
niklī hai jast kar kar har sañg-dil suuñ ātish
chaqmāq jab palak kī jhāḌā hai tuuñ adā suuñ
sajda badal rakhe sar sar-tā-qadam araq ho
tujh bā-hayā ke pag par aa kar hinā hayā suuñ
yaañ dard hai param kā behūda sar kahe mat
ye baat sun 'valī' kī jā kar kaho davā suuñ
huā zāhir ḳhat-e-rū-e-nigār āhista-āhista
ki jyuuñ gulshan meñ aatī hai bahār āhista-āhista
kiyā huuñ rafta rafta raam us kī chashm-e-vehsī kuuñ
ki jyuuñ aahū kuuñ karte haiñ shikār āhista-āhista
jo apne tan kuuñ misl-e-jūebār avval kiyā paanī
huā us sarv-qad suuñ ham-kanār āhista-āhista
barañg-e-qatra-e-sīmāb mere dil kī jumbish suuñ
huā hai dil sanam kā be-qarār āhista-āhista
use kahnā bajā hai ishq ke gulzār kā bulbul
jo gul-rūyāñ meñ paayā e'tibār āhista-āhista
mirā dil ashk ho pahuñchā hai kūche meñ sirījan ke
gayā ka.abe meñ ye kashtī-savār āhista-āhista
'valī' mat hāsidāñ kī baat suuñ dil kuuñ mukaddar kar
ki āḳhir dil suuñ jāvegā ġhubār āhista-āhista
husn mushtāq-e-dil-navāzī hai
ashk ḳhūnīñ suuñ jo kiyā hai vazū
maz.hab-e-ishq meñ namāzī hai
jo huā rāz-e-ishq suuñ āgāh
vo zamāne kā faḳhr-e-rāzī hai
pāk-bāzāñ suuñ yuuñ huā mafhūm
ishq mazmūn-e-pāk-bāzī hai
jā ke pahuñchī hai hadd-e-zulmat kuuñ
bas-ki tujh zulf meñ darāzī hai
tajrabe suuñ huā mujhe zāhir
naaz mafhūm be-niyāzī hai
ai 'valī' aish-e-zāhirī kā sabab
jalva-e-shāhid-e-majāzī hai
jab sanam kuuñ ḳhayāl-e-bāġh huā
tālib-e-nashsha-e-farāġh huā
fauj-e-ushshāq dekh har jānib
nāznīñ sāhib-e-dimāġh huā
rashk suuñ tujh labāñ kī surḳhī par
jigar-e-lāla dāġh-dāġh huā
dil-e-ushshāq kyuuñ na ho raushan
jab ḳhayāl-e-sanam charāġh huā
ai 'valī' gul-badan kuuñ baaġh meñ dekh
dil-e-sad-chāk bāġh-bāġh huā
jab tujh araq ke vasf meñ jaarī qalam huā
aalam meñ us kā naañv javāhar-raqam huā
nuqte pe tere ḳhaal ke bāñdhā hai jin ne dil
vo dā.ere meñ ishq ke sābit-qadam huā
tujh fitrat-e-buland kī ḳhūbī kuuñ likh qalam
mash.hūr jag ke biich atārad-e-raqam huā
tāqat nahīñ ki hashr meñ hove vo dād-ḳhvāh
jis be-gunah pe terī nigah suuñ sitam huā
be-minnat-e-sharāb huuñ sarshār-e-imbisāt
tujh nain kā ḳhayāl mujhe jām-e-jam huā
jin ne bayāñ likhā hai mire rañg-e-zard kā
us kuuñ ḳhitāb ġhaib suuñ zarrīñ-raqam huā
shohrat huī hai jab se tire sher kī 'valī'
mushtāq tujh suḳhan kā arab tā ajam huā
jis dilrubā suuñ dil kuuñ mire ittihād hai
dīdār us kā merī añkhāñ kī murād hai
rakhtā hai bar meñ dilbar-e-rañgīñ ḳhayāl kuuñ
mānind ārasī ke jo saaf e'tiqād hai
shāyad ki dām-e-ishq meñ taaza huā hai band
va.ade pe gul-ruḳhāñ ke jise e'timād hai
baaqī rahegā jaur-o-sitam roz-e-hashr lag
tujh zulf kī jafā meñ nipaT imtidād hai
maqsūd-e-dil hai us kā ḳhayāl ai 'valī' mujhe
jyuuñ mujh zabāñ pe nām-e-mohamād murād hai
jise ishq kā tiir kaarī lage
use zindagī kyuuñ na bhārī lage
na chhoḌe mohabbat dam-e-marg tak
jise yār-e-jānī suuñ yaarī lage
na hove use jag meñ hargiz qarār
jise ishq kī be-qarārī lage
har ik vaqt mujh āshiq-e-pāk kuuñ
pyāre tirī baat pyārī lage
'valī' kuuñ kahe tū agar yak bachan
raqībāñ ke dil meñ kaTārī lage
ḳhūb-rū ḳhuub kaam karte haiñ
yak nigah meñ ġhulām karte haiñ
dekh ḳhūbāñ kuuñ vaqt milne ke
kis adā suuñ salām karte haiñ
kyā vafādār haiñ ki milne meñ
dil suuñ sab rām-rām karte haiñ
kam-nigāhī soñ dekhte haiñ vale
kaam apnā tamām karte haiñ
kholte haiñ jab apnī zulfāñ kuuñ
sub.h-e-āshiq kuuñ shaam karte haiñ
sāhib-e-lafz us kuuñ kah sakiye
jis suuñ ḳhūbāñ kalām karte haiñ
dil lajāte haiñ ai 'valī' merā
sarv-qad jab ḳhirām karte haiñ
kiyā mujh ishq ne zālim kuuñ aab āhista āhista
ki ātish gul kuuñ kartī hai gulāb āhista āhista
vafādārī ne dilbar kī bujhāyā ātish-e-ġham kuuñ
ki garmī dafa.a kartā hai gulāb āhista āhista
ajab kuchh lutf rakhtā hai shab-e-ḳhalvat meñ gul-rū suuñ
ḳhitāb āhista āhista javāb āhista āhista
mire dil kuuñ kiyā be-ḳhud tirī añkhiyāñ ne āḳhir kuuñ
ki jyuuñ behosh kartī hai sharāb āhista āhista
huā tujh ishq suuñ ai ātishīñ-rū dil mirā paanī
ki jyuuñ galtā hai ātish suuñ gulāb āhista āhista
adā o naaz suuñ aatā hai vo raushan-jabīñ ghar suuñ
ki jyuuñ mashriq suuñ nikle āftāb āhista āhista
'valī' mujh dil meñ aatā hai ḳhayāl-e-yār-e-be-parvā
ki jyuuñ añkhiyāñ manīñ aatā hai ḳhvāb āhista āhista
kūcha-e-yār ain kaasī hai
jogī-e-dil vahāñ kā baasī hai
pī ke bairāg kī udāsī suuñ
dil pe mere sadā udāsī hai
ai sanam tujh jabīñ upar ye ḳhaal
hindavī har-dvār baasī hai
zulf terī hai mauj jamunā kī
til nazik us ke jiyūñ sanāsī hai
ghar tirā hai ye rashk-e-deval-e-chīñ
us meñ muddat suuñ dil upāsī hai
ye siyah-zulf tujh zanaḳhdāñ par
nāganī jyuuñ kūñve pe pyāsī hai
tās-e-ḳhurshīd ġharq hai jab suuñ
bar meñ tere libās-e-tāsī hai
jis kī guftār meñ nahīñ hai mazā
suḳhan us kā ta.aam baasī hai
ai 'valī' jo libās tan pe rakhā
āshiqāñ ke nazik libāsī hai
maiñ āshiqī meñ tab suuñ afsāna ho rahā huuñ
terī nigah kā jab suuñ dīvāna ho rahā huuñ
ai āshnā karam suuñ yak baar aa daras de
tujh baaj sab jahāñ suuñ begāna ho rahā huuñ
bātāñ lagan kī mat pūchh ai sham-e-bazm-e-ḳhūbī
muddat se tujh jhalak kā parvāna ho rahā huuñ
shāyad vo ganj-e-ḳhūbī aave kisī taraf suuñ
is vāste sarāpā vīrāna ho rahā huuñ
saudā-e-zulf-e-ḳhūbāñ rakhtā huuñ dil meñ daa.im
zanjīr-e-āshiqī kā dīvāna ho rahā huuñ
barjā hai gar sunūñ na.iiñ nāseh tirī nasīhat
maiñ jām-e-ishq pī kar mastāna ho rahā huuñ
kis suuñ 'valī' apas kā ahvāl jā kahūñ maiñ
sar-tā-qadam maiñ ġham suuñ ġham-ḳhāna ho rahā huuñ
maiñ tujhe aayā huuñ īmāñ buujh kar
bā.is-e-jam.iyyat-e-jāñ buujh kar
bulbul-e-shīrāz kuuñ kartā huuñ yaad
husn kuuñ tere gulistāñ buujh kar
dil chalā hai ishq kā ho jauharī
lab tire la.al-e-badaḳhshāñ buujh kar
har na kartī hai nazāre kī mashaq
ḳhat kuuñ tere ḳhatt-e-raihāñ buujh kar
ai sajan aayā huuñ ho be-iḳhtiyār
tujh kuuñ apnā rāhat-e-jāñ buujh kar
zulf terī kyuuñ na khaa.e pech-o-tāb
haal mujh dil kā pareshāñ buujh kar
rahm kar us par ki aayā hai 'valī'
dard-e-dil kā tujh kuuñ darmāñ buujh kar
mat ġhusse ke sho.ale suuñ jalte kuuñ jalātī jā
Tuk mehr ke paanī suuñ tū aag bujhātī jā
tujh chaal kī qīmat suuñ dil niiñ hai mirā vāqif
ai maan bharī chanchal Tuk bhaav batātī jā
is raat añdhārī meñ mat bhuul paḌūñ tujh suuñ
Tuk paañv ke jhāñjhar kī jhankār sunātī jā
mujh dil ke kabūtar kuuñ bāñdhā hai tirī laT ne
ye kaam dharam kā hai Tuk us ko chhuḌātī jā
tujh mukh kī parastish meñ ga.ī umr mirī saarī
ai but kī pujan-hārī Tuk us ko pujātī jā
tujh ishq meñ jal jal kar sab tan kuuñ kiyā kājal
ye raushnī afzā hai añkhiyā ko lagātī jā
tujh neh meñ dil jal jal jogī kī liyā sūrat
yak baar use mohan chhātī suuñ lagātī jā
tujh ghar kī taraf sundar aatā hai 'valī' daa.em
mushtāq daras kā hai Tuk dars dikhātī jā
muflisī sab bahār khotī hai
mard kā e'tibār khotī hai
kyūñke hāsil ho muj ko jam.iyyat
zulf terī qarār khotī hai
har sahar shoḳh kī nigah kī sharāb
mujh añkhāñ kā ḳhumār khotī hai
kyūñke milnā sanam kā tark karūñ
dilbarī iḳhtiyār khotī hai
ai 'valī' aab us parī-rū kī
mujh sine kā ġhubār khotī hai
mushtāq haiñ ushshāq tirī bāñkī adā ke
zaḳhmī haiñ mohibbāñ tirī shamshīr-e-jafā ke
har pech meñ chīre ke tire lipTe haiñ āshiq
aalam ke dilāñ band haiñ tujh band-e-qabā ke
larzāñ hai tire dast age panja-e-ḳhurshīd
tujh husn age maat malā.ek haiñ samā ke
tujh zulf ke halqe meñ hai dil be-sar o be-pā
Tuk mehr karo haal upar be-sar-o-pā ke
tanhā na 'valī' jag munīñ likhtā hai tire vasf
daftar likhe aalam ne tirī mad.h-o-sanā ke
ruuh baḳhshī hai kaam tujh lab kā
dam-e-īsā hai naam tujh lab kā
husn ke ḳhizr ne kiyā labrez
āb-e-haivāñ suuñ jaam tujh lab kā
mantiq-o-hikmat-o-ma.ānī par
mushtamil hai kalām tujh lab kā
jannat-e-husn meñ kiyā haq ne
hauz-e-kausar maqām tujh lab kā
rag-e-yāqūt ke qalam suuñ likheñ
ḳhat paristāñ payām tujh lab kā
sabza-o-barg-o-lāla rakhte haiñ
shauq dil meñ davām tujh lab kā
ġharq-e-shakkar hue haiñ kām-o-zabāñ
jab liyā huuñ maiñ naam tujh lab kā
misl-e-yāqūt ḳhat meñ hai shāgird
sāġhar-e-mai mudām tujh lab kā
hai 'valī' kī zabāñ ko lazzat-baḳhsh
zikr har sub.h-o-shām tujh lab kā
sharāb-e-shauq señ sarshār haiñ ham
kabhū be-ḳhud kabhū hushiyār haiñ ham
do-rañgī suuñ tirī ai sarv-e-ra.anā
kabhū raazī kabhū bezār haiñ ham
tire tasḳhīr karne meñ sirījan
kabhī nādāñ kabhī ayyār haiñ ham
sanam tere nayan kī aarzū meñ
kabhū sālim kabhī bīmār haiñ ham
'valī' vasl-o-judā.ī suuñ sajan kī
kabhū sahrā kabhū gulzār haiñ ham
taḳht jis be-ḳhānamāñ kā dast-e-vīrānī huā
sar upar us ke bagūlā tāj-e-sultānī huā
kyuuñ na saafī us kuuñ hāsil ho jo misl-e-ārsī
apne jauhar kī hayā suuñ sar-ba-sar paanī huā
zindagī hai jis kuuñ daa.im ālam-e-bāqī munīñ
jalva-gar kab us añge yū ālam-e-fānī huā
bekasī ke haal meñ yak aan maiñ tanhā nahīñ
ġham tirā siine meñ mere hamdam-e-jānī huā
ai 'valī' ġhairat suuñ sūraj kyuuñ jale na.iiñ rāt-din
jag munīñ vo maah rashk-e-māh-e-kan.ānī huā
tirā lab dekh haivāñ yaad aave
tirā mukh dekh kan.āñ yaad aave
tire do nain jab dekhūñ nazar bhar
mujhe tab nargisistāñ yaad aave
tirī zulfāñ kī tūlānī kuuñ dekhe
mujhe lail-e-zamistāñ yaad aave
tire ḳhat kā zamurrad-rañg dekhe
bahār-e-sumbulistāñ yaad aave
tire mukh ke chaman ke dekhne suuñ
mujhe firdaus-e-rizvāñ yaad aave
tirī zulfāñ meñ yū mukh jo ki dekhe
use sham-e-shabistāñ yaad aave
jo kui dekhe mirī añkhiyāñ ko rote
use abr-e-bahārāñ yaad aave
jo mere haal kī gardish kuuñ dekhe
use girdāb-e-gardāñ yaad aave
'valī' merā junūñ jo kui ki dekhe
use koh o bayābāñ yaad aave
tujh lab kī sifat la.al-e-badaḳhshāñ suuñ kahūñgā
jaadū haiñ tire nain ġhazālāñ suuñ kahūñgā
dī bādshahī haq ne tujhe husn-nagar kī
yū kishvar-e-īrāñ meñ sulaimāñ suuñ kahūñgā
tārīf tire qad kī alif-vār sirījan
jā sarv-e-gulistāñ kuuñ ḳhush-alhāñ suuñ kahūñgā
mujh par na karo zulm tum ai laili-e-ḳhūbāñ
majnūñ huuñ tire ġham kuuñ bayābāñ suuñ kahūñgā
dekhā huuñ tujhe ḳhvāb meñ ai māya-e-ḳhūbī
is ḳhvāb ko jā yūsuf-e-kan.āñ suuñ kahūñgā
jaltā huuñ shab-o-roz tire ġham meñ ai sājan
ye soz tirā mash.al-e-sozāñ suuñ kahūñgā
yak nuqta tire safha-e-ruḳh par na.iiñ bejā
is mukh ko tire safha-e-qur.āñ suuñ kahūñgā
qurbān parī mukh pe huī chob sī jal kar
ye baat ajā.ib mah-e-tābāñ suuñ kahūñgā
be-sabr na ho ai 'valī' is dard suuñ hargiz
jaltā huuñ tire dard meñ darmāñ suuñ kahūñgā
vo nāznīñ adā meñ ejaaz hai sarāpā
ḳhūbī meñ gul-ruḳhāñ suuñ mumtāz hai sarāpā
ai shoḳh tujh nayan meñ dekhā nigāh kar kar
āshiq ke mārne kā andāz hai sarāpā
jag ke adā-shanāsāñ hai jin kī fikr aalī
tujh qad kuuñ dekh bole yū naaz hai sarāpā
kyuuñ ho sakeñ jagat ke dilbar tire barābar
tū husn haur adā meñ ejaaz hai sarāpā
gaahe ai īsvī-dam yak baat lutf suuñ kar
jāñ-baḳhsh mujh ko terā āvāz hai sarāpā
mujh par 'valī' hamesha dildār mehrbāñ hai
har-chand hasb-e-zāhir tannāz hai sarāpā
vo sanam jab suuñ basā dīda-e-hairān meñ aa
ātish-e-ishq paḌī aql ke sāmān meñ aa
naaz detā nahīñ gar ruḳhsat-e-gul-gasht-e-chaman
ai chaman-zār-e-hayā dil ke gulistān meñ aa
aish hai aish ki us mah kā ḳhayāl-e-raushan
sham.a raushan kiyā mujh dil ke shabistāñ meñ aa
yaad aatā hai mujhe vo do gul-e-bāġh-e-vafā
ashk karte haiñ makāñ gosha-e-dāmān meñ aa
mauj-e-betābī-e-dil ashk meñ huī jalva-numā
jab basī zulf-e-sanam tab-e-pareshān meñ aa
nāla-o-āh kī tafsīl na pūchho mujh suuñ
daftar-e-dard basā ishq ke dīvān meñ aa
panja-e-ishq ne betāb kiyā jab suuñ mujhe
chāk-e-dil tab suuñ basā chāk-e-garebān meñ aa
dekh ai ahl-e-nazar sabza-e-ḳhat meñ lab-e-lāl
rañg-e-yāqūt chhupā hai ḳhat-e-raihān meñ aa
husn thā parda-e-tajrīd meñ sab suuñ āzād
tālib-e-ishq huā sūrat-e-insān meñ aa
shaiḳh yahāñ baat tirī pesh na jaave hargiz
aql kuuñ chhoḌ ke mat majlis-e-rindān meñ aa
dard-mandāñ ko ba-juz dard nahīñ said murād
ai shah-e-malk-e-junūñ ġham ke bayābān meñ aa
hākim-e-vaqt hai tujh ghar meñ raqīb-e-bad-ḳhū
dev muḳhtār huā mulk-e-sulaimān meñ aa
chashma-e-āb-e-baqā jag meñ kiyā hai hāsil
yūsuf-e-husn tire chāh-e-zanaḳhdān meñ aa
jag ke ḳhūbāñ kā namak ho ke namak-parvarda
chhup rahā aa ke tire lab ke namak-dān meñ aa
bas ki mujh haal suuñ ham-sar hai pareshānī meñ
dard kahtī hai mirā zulf tire kaan meñ aa
ġham suuñ tere hai tarahhum kā mahal hāl-e-'valī'
zulm ko chhoḌ sajan sheva-e-ehsān meñ aa
añdherā zehn kā samt-e-safar jab khone lagtā hai
kisī kā dhyān aatā hai ujālā hone lagtā hai
vo jitnī duur ho utnā hī merā hone lagtā hai
magar jab paas aatā hai to mujh se khone lagtā hai
kisī ne rakh diye mamtā-bhare do haath kyā sar par
mire andar koī bachcha bilak kar rone lagtā hai
mohabbat chaar din kī aur udāsī zindagī bhar kī
yahī sab dekhtā hai aur 'kabīrā' rone lagtā hai
samajhte hī nahīñ nādān kai din kī hai milkiyyat
parā.e khetoñ pe apnoñ meñ jhagḌā hone lagtā hai
ye dil bach kar zamāne bhar se chalnā chāhe hai lekin
jab apnī raah chaltā hai akelā hone lagtā hai
apne chehre se jo zāhir hai chhupā.eñ kaise
terī marzī ke mutābiq nazar aa.eñ kaise
ghar sajāne kā tasavvur to bahut ba.ad kā hai
pahle ye tai ho ki is ghar ko bachā.eñ kaise
laakh talvāreñ baḌhī aatī hoñ gardan kī taraf
sar jhukānā nahīñ aatā to jhukā.eñ kaise
qahqaha aañkh kā bartāo badal detā hai
hañsne vaale tujhe aañsū nazar aa.eñ kaise
phuul se rañg judā honā koī khel nahīñ
apnī miTTī ko kahīñ chhoḌ ke jaa.eñ kaise
koī apnī hī nazar se to hameñ dekhegā
ek qatre ko samundar nazar aa.eñ kaise
jis ne dānista kiyā ho nazar-andāz 'vasīm'
us ko kuchh yaad dilā.eñ to dilā.eñ kaise
apne saa.e ko itnā samjhāne de
mujh tak mere hisse kī dhuup aane de
ek nazar meñ ka.ī zamāne dekhe to
būḌhī āñkhoñ kī tasvīr banāne de
baabā duniyā jiit ke maiñ dikhlā dūñgā
apnī nazar se duur to mujh ko jaane de
maiñ bhī to is baaġh kā ek parinda huuñ
merī hī āvāz meñ mujh ko gaane de
phir to ye ūñchā hī hotā jā.egā
bachpan ke hāthoñ meñ chāñd aa jaane de
fasleñ pak jaa.eñ to khet se bichhḌeñgī
rotī aañkh ko pyaar kahāñ samjhāne de
biite hue din ḳhud ko jab dohrāte haiñ
ek se jaane ham kitne ho jaate haiñ
ham bhī dil kī baat kahāñ kah paate haiñ
aap bhī kuchh kahte kahte rah jaate haiñ
ḳhushbū apne raste ḳhud tai kartī hai
phuul to Daalī ke ho kar rah jaate haiñ
roz nayā ik qissa kahne vaale log
kahte kahte ḳhud qissa ho jaate haiñ
kaun bachā.egā phir toḌne vāloñ se
phuul agar shāḳhoñ se dhokā khāte haiñ
duur se hī bas dariyā dariyā lagtā hai
Duub ke dekho kitnā pyāsā lagtā hai
tanhā ho to ghabrāyā sā lagtā hai
bhiiḌ meñ us ko dekh ke achchhā lagtā hai
aaj ye hai kal aur yahāñ hogā koī
socho to sab khel-tamāshā lagtā hai
maiñ hī na mānūñ mere bikharne meñ varna
duniyā bhar ko haath tumhārā lagtā hai
zehn se kāġhaz par tasvīr utarte hī
ek musavvir kitnā akelā lagtā hai
pyaar ke is nashsha ko koī kyā samjhe
Thokar meñ jab saarā zamāna lagtā hai
bhiiḌ meñ rah kar apnā bhī kab rah paatā
chāñd akelā hai to sab kā lagtā hai
shāḳh pe baiThī bholī-bhālī ik chiḌiyā
kyā jaane us par bhī nishāna lagtā hai
hādsoñ kī zad pe haiñ to muskurānā chhoḌ deñ
zalzaloñ ke ḳhauf se kyā ghar banānā chhoḌ deñ
tum ne mere ghar na aane kī qasam khaa.ī to hai
āñsuoñ se bhī kaho āñkhoñ meñ aanā chhoḌ deñ
pyaar ke dushman kabhī to pyaar se kah ke to dekh
ek terā dar hī kyā ham to zamāna chhoḌ deñ
ghoñsle vīrān haiñ ab vo parinde hī kahāñ
ik basere ke liye jo āb-o-dāna chhoḌ deñ
ham apne aap ko ik mas.ala banā na sake
isī liye to kisī kī nazar meñ aa na sake
ham āñsuoñ kī tarah vāste nibhā na sake
rahe jin āñkhoñ meñ un meñ hī ghar banā na sake
phir āñdhiyoñ ne sikhāyā vahāñ safar kā hunar
jahāñ charāġh hameñ rāsta dikhā na sake
jo pesh pesh the bastī bachāne vāloñ meñ
lagī jab aag to apnā bhī ghar bachā na sake
mire ḳhudā kisī aisī jagah use rakhnā
jahāñ koī mire baare meñ kuchh batā na sake
tamām umr kī koshish kā bas yahī hāsil
kisī ko apne mutābiq koī banā na sake
tasalliyoñ pe bahut din jiyā nahīñ jaatā
kuchh aisā ho ke tirā e.atibār aa na sake
haveliyoñ meñ mirī tarbiyat nahīñ hotī
to aaj sar pe Tapakne ko chhat nahīñ hotī
hamāre ghar kā pata pūchhne se kyā hāsil
udāsiyoñ kī koī shahriyat nahīñ hotī
charāġh ghar kā ho mahfil kā ho ki mandir kā
havā ke paas koī maslahat nahīñ hotī
hameñ jo ḳhud meñ simaTne kā fan nahīñ aatā
to aaj aisī tirī saltanat nahīñ hotī
'vasīm' shahr meñ sachchā.iyoñ ke lab hote
to aaj ḳhabroñ meñ sab ḳhairiyat nahīñ hotī
kahāñ savāb kahāñ kyā azaab hotā hai
mohabbatoñ meñ kab itnā hisāb hotā hai
bichhaḌ ke mujh se tum apnī kashish na kho denā
udaas rahne se chehrā ḳharāb hotā hai
use patā hī nahīñ hai ki pyaar kī baazī
jo haar jaa.e vahī kāmyāb hotā hai
jab us ke paas gañvāne ko kuchh nahīñ hotā
to koī aaj kā izzat-ma.āb hotā hai
jise maiñ likhtā huuñ aise ki ḳhud hī paḌh paañv
kitāb-e-zīst meñ aisā bhī baab hotā hai
bahut bharosa na kar lenā apnī āñkhoñ par
dikhā.ī detā hai jo kuchh vo ḳhvāb hotā hai
khul ke milne kā salīqa aap ko aatā nahīñ
aur mere paas koī chor darvāza nahīñ
vo samajhtā thā use pā kar hī maiñ rah jā.ūñgā
us ko merī pyaas kī shiddat kā andāza nahīñ
jā dikhā duniyā ko mujh ko kyā dikhātā hai ġhurūr
tū samundar hai to hai maiñ to magar pyāsā nahīñ
koī bhī dastak kare aahaT ho yā āvāz de
mere hāthoñ meñ mirā ghar to hai darvāza nahīñ
apnoñ ko apnā kahā chāhe kisī darje ke hoñ
aur jab aisā kiyā maiñ ne to sharmāyā nahīñ
us kī mahfil meñ unhīñ kī raushnī jin ke charāġh
maiñ bhī kuchh hotā to merā bhī diyā hotā nahīñ
tujh se kyā bichhḌā mirī saarī haqīqat khul ga.ī
ab koī mausam mile to mujh se sharmātā nahīñ
kitnā dushvār thā duniyā ye hunar aanā bhī
tujh se hī fāsla rakhnā tujhe apnānā bhī
kaisī ādāb-e-numā.ish ne lagā.īñ sharteñ
phuul honā hī nahīñ phuul nazar aanā bhī
dil kī bigḌī huī aadat se ye ummīd na thī
bhuul jā.egā ye ik din tirā yaad aanā bhī
jaane kab shahr ke rishtoñ kā badal jaa.e mizāj
itnā āsāñ to nahīñ lauT ke ghar aanā bhī
aise rishte kā bharam rakhnā koī khel nahīñ
terā honā bhī nahīñ aur tirā kahlānā bhī
ḳhud ko pahchān ke dekhe to zarā ye dariyā
bhuul jā.egā samundar kī taraf jaanā bhī
jānñe vāloñ kī is bhiiḌ se kyā hogā 'vasīm'
is meñ ye dekhiye koī mujhe pahchānā bhī
kyā batā.ūñ kaisā ḳhud ko dar-ba-dar maiñ ne kiyā
umr-bhar kis kis ke hisse kā safar maiñ ne kiyā
tū to nafrat bhī na kar pā.egā is shiddat ke saath
jis balā kā pyaar tujh se be-ḳhabar maiñ ne kiyā
kaise bachchoñ ko batā.ūñ rāstoñ ke pech-o-ḳham
zindagī-bhar to kitāboñ kā safar maiñ ne kiyā
kis ko fursat thī ki batlātā tujhe itnī sī baat
ḳhud se kyā bartāv tujh se chhūT kar maiñ ne kiyā
chand jazbātī se rishtoñ ke bachāne ko 'vasīm'
kaisā kaisā jabr apne aap par maiñ ne kiyā
maiñ āsmāñ pe bahut der rah nahīñ saktā
magar ye baat zamīñ se to kah nahīñ saktā
kisī ke chehre ko kab tak nigāh meñ rakkhūñ
safar meñ ek hī manzar to rah nahīñ saktā
ye āzmāne kī fursat tujhe kabhī mil jaa.e
maiñ āñkhoñ āñkhoñ meñ kyā baat kah nahīñ saktā
sahārā lenā hī paḌtā hai mujh ko dariyā kā
maiñ ek qatra huuñ tanhā to bah nahīñ saktā
lagā ke dekh le jo bhī hisāb aatā ho
mujhe ghaTā ke vo gintī meñ rah nahīñ saktā
ye chand lamhoñ kī be-iḳhtiyāriyāñ haiñ 'vasīm'
gunah se rishta bahut der rah nahīñ saktā
maiñ apne ḳhvāb se bichhḌā nazar nahīñ aatā
to is sadī meñ akelā nazar nahīñ aatā
ajab dabāo hai un bāharī havāoñ kā
gharoñ kā bojh bhī uThtā nazar nahīñ aatā
maiñ terī raah se ha.Tne ko haT gayā lekin
mujhe to koī bhī rasta nazar nahīñ aatā
maiñ ik sadā pe hamesha ko ghar to chhoḌ aayā
magar pukārne vaalā nazar nahīñ aatā
dhuāñ bharā hai yahāñ to sabhī kī āñkhoñ meñ
kisī ko ghar mirā jaltā nazar nahīñ aatā
ġhazal-sarā.ī kā da.avā to sab kare haiñ 'vasīm'
magar vo 'mīr' sā lahja nazar nahīñ aatā
mere ġham ko jo apnā batāte rahe
vaqt paḌne pe hāthoñ se jaate rahe
bārisheñ aa.iiñ aur faisla kar ga.iiñ
log TuuTī chhateñ āzmāte rahe
āñkheñ manzar huiiñ kaan naġhma hue
ghar ke andāz hī ghar se jaate rahe
shaam aa.ī to bichhḌe hue ham-safar
āñsuoñ se in āñkhoñ meñ aate rahe
nanhe bachchoñ ne chhū bhī liyā chāñd ko
būḌhe baabā kahānī sunāte rahe
duur tak haath meñ koī patthar na thā
phir bhī ham jaane kyuuñ sar bachāte rahe
shā.irī zahr thī kyā kareñ ai 'vasīm'
log piite rahe ham pilāte rahe
mirī vafāoñ kā nashsha utārne vaalā
kahāñ gayā mujhe hañs hañs ke hārne vaalā
hamārī jaan ga.ī jaa.e dekhnā ye hai
kahīñ nazar meñ na aa jaa.e mārne vaalā
bas ek pyaar kī baazī hai be-ġharaz baazī
na koī jītne vaalā na koī hārne vaalā
bhare makāñ kā bhī apnā nasha hai kyā jaane
sharāb-ḳhāne meñ rāteñ guzārne vaalā
maiñ us kā din bhī zamāne meñ baañT kar rakh duuñ
vo merī rātoñ ko chhup kar guzārne vaalā
'vasīm' ham bhī bikharne kā hausla karte
hameñ bhī hotā jo koī sañvārne vaalā
mohabbat nā-samajh hotī hai samjhānā zarūrī hai
jo dil meñ hai use āñkhoñ se kahlānā zarūrī hai
usūloñ par jahāñ aañch aa.e Takrānā zarūrī hai
jo zinda ho to phir zinda nazar aanā zarūrī hai
na.ī umroñ kī ḳhud-muḳhtāriyoñ ko kaun samjhā.e
kahāñ se bach ke chalnā hai kahāñ jaanā zarūrī hai
thake-hāre parinde jab basere ke liye lauTeñ
salīqa-mañd shāḳhoñ kā lachak jaanā zarūrī hai
bahut bebāk āñkhoñ meñ ta.alluq Tik nahīñ paatā
mohabbat meñ kashish rakhne ko sharmānā zarūrī hai
salīqa hī nahīñ shāyad use mahsūs karne kā
jo kahtā hai ḳhudā hai to nazar aanā zarūrī hai
mire hoñToñ pe apnī pyaas rakh do aur phir socho
ki is ke ba.ad bhī duniyā meñ kuchh paanā zarūrī hai
nahīñ ki apnā zamāna bhī to nahīñ aayā
hameñ kisī se nibhānā bhī to nahīñ aayā
jalā ke rakh liyā hāthoñ ke saath dāman tak
tumheñ charāġh bujhānā bhī to nahīñ aayā
na.e makān banā.e to fāsloñ kī tarah
hameñ ye shahr basānā bhī to nahīñ aayā
vo pūchhtā thā mirī aañkh bhīgne kā sabab
mujhe bahāna banānā bhī to nahīñ aayā
'vasīm' dekhnā muḌ muḌ ke vo usī kī taraf
kisī ko chhoḌ ke jaanā bhī to nahīñ aayā
sab ne milā.e haath yahāñ tīrgī ke saath
kitnā baḌā mazāq huā raushnī ke saath
sharteñ lagā.ī jaatī nahīñ dostī ke saath
kiije mujhe qubūl mirī har kamī ke saath
terā ḳhayāl, terī talab terī aarzū
maiñ umr bhar chalā huuñ kisī raushnī ke saath
duniyā mire ḳhilāf khaḌī kaise ho ga.ī
merī to dushmanī bhī nahīñ thī kisī ke saath
kis kaam kī rahī ye dikhāve kī zindagī
vaade kiye kisī se guzārī kisī ke saath
duniyā ko bevafā.ī kā ilzām kaun de
apnī hī nibh sakī na bahut din kisī ke saath
qatre vo kuchh bhī paa.eñ ye mumkin nahīñ 'vasīm'
baḌhnā jo chāhte haiñ samundar-kashī ke saath
sirf terā naam le kar rah gayā
aaj dīvāna bahut kuchh kah gayā
kyā mirī taqdīr meñ manzil nahīñ
fāsla kyuuñ muskurā kar rah gayā
zindagī duniyā meñ aisā ashk thī
jo zarā palkoñ pe Thahrā bah gayā
aur kyā thā us kī pursish kā javāb
apne hī aañsū chhupā kar rah gayā
us se pūchh ai kāmyāb-e-zindagī
jis kā afsāna adhūrā rah gayā
haa.e kyā dīvāngī thī ai 'vasīm'
jo na kahnā chāhiye thā kah gayā
use samajhne kā koī to rāsta nikle
maiñ chāhtā bhī yahī thā vo bevafā nikle
kitāb-e-māzī ke aurāq ulaT ke dekh zarā
na jaane kaun sā saf.ha muḌā huā nikle
maiñ tujh se miltā to tafsīl meñ nahīñ jaatā
mirī taraf se tire dil meñ jaane kyā nikle
jo dekhne meñ bahut hī qarīb lagtā hai
usī ke baare meñ socho to fāsla nikle
tamām shahr kī āñkhoñ meñ surḳh sho.ale haiñ
'vasīm' ghar se ab aise meñ koī kyā nikle
vo mujh ko kyā batānā chāhtā hai
jo duniyā se chhupānā chāhtā hai
mujhe dekho ki maiñ us ko hī chāhūñ
jise saarā zamāna chāhtā hai
qalam karnā kahāñ hai us kā manshā
vo merā sar jhukānā chāhtā hai
shikāyat kā dhuāñ āñkhoñ se dil tak
ta.alluq TuuT jaanā chāhtā hai
taqāza vaqt kā kuchh bhī ho ye dil
vahī qissa purānā chāhtā hai